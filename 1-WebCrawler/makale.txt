24 Haziran seçim-leri için artık yarışın son düzlüğüne girilmek üzere. MHP listesini dün teslim etti ve inceleme imkânı bulduk. Diğer partiler, genel seçimde kimleri milletvekili adayı göstereceklerini pazartesi günü YSK’ya bildirecekler. Kritik liste çalışmaları sürerken, kulislere yansıyan son dakika bilgilerini şöyle aktarabilirim: Büyük kentlere sürükleyici isim Cumhurbaşkanı Tayyip Erdoğan, oluşturduğu dar bir ekiple, listelere son halini vermek üzere titiz bir çalışma yürütüyor. Erdoğan’ın hedefi, parlamentoda Anayasa’yı değiştirecek bir çoğunluk. Bu nedenle ilk günden bu yana partisini “Cumhurbaşkanlığı’nda Erdoğan’a veriyoruz, ittifakta kime versek fark etmez” şeklindeki düşünceye karşı uyarıyor. En önemli parametrelerinden biri 16 Nisan referandumu. “İstanbul’u alan seçimi alır” görüşünü savunan Erdoğan, referandumda ilk kez İstanbul ve Ankara’da geride kalınmış olmasını dikkate alıyor. Kulislere yansıyan bilgilere göre, Erdoğan, İstanbul ve Ankara’da liste başına, listeleri sürükleyecek, kabinenin etkili isimlerini koymak niyetinde. Ak Parti’de, listeler yapılırken, artık bakanların vekiller arasından seçilmeyeceği, partinin vitrini ve Cumhurbaşkanlığı’nda kimlerin çalışacağı da düşünülüyor. Listeye alınmayan bazı isimler, bakanlık için saklanacak. Bazı isimler ise partide etkili görevlere getirilecek. Erdoğan, bazı isimleri de yeni dönemde Külliye’de görmek istiyor. 2 başkan yardımcısı, 15 bakan Daha önce başkan yardımcısı sayısının 5’e kadar çıkabileceği konuşuluyordu. Gelen son bilgiler, 15 bakanlı dar bir kabinenin düşünüldüğü, başkan yardımcılığı sayısının 2’yle sınırlı tutulacağı, bu isimlerin de ekonomi ve dış politika ağırlıklı çalışacağı yönünde. Sır gibi saklanan listeyle, grubun yarısı hatta üçte ikisinin değişeceği konuşuluyor. Erdoğan da bu nedenle teşkilatı ve vekilleri küskünlük olmadan davaya hizmet odaklı çalışılması konusunda uyarıyor. İttifak listesi CHP lideri Kemal Kılıçdaroğlu da son hafta mesaisinin tamamını listeye ayırdı. Kılıçdaroğlu’nun, listede, Saadet Partisi’ne yakın 10 isme yer vermeyi tasarladığı belirtiliyor. Böylece, Millet İttifakı’nın bileşeni SP’nin de grup kuracak vekil sayısına ulaşmasının sağlanacağı, ittifakın da daha yüksek oy alacağı düşünülüyor. İYİ Parti’ye geçip CHP’ye dönen 15 vekil, 18 MYK üyesinin tamamının yeniden aday olması kesin gibi. Buna karşılık, grubun yarıya yakınının değişeceği düşünülüyor. Listede sürpriz isimler de yer alacak. Eski Başbakan Yardımcısı Abdüllatif Şener, KHK ile ihraç edilen Prof. Dr. İbrahim Kaboğlu, Merve Kavakçı’nın eski eşi Prof. Dr. Cihangir İslam bu isimlerden bazıları. Kılıçdaroğlu, dinamik ve aidiyeti yüksek bir grup oluşturmak niyetinde. Listenin hedefi ise parlamento çoğunluk. Sil baştan grup HDP, tüm partiler içinde listesinde en büyük değişikliğin gerçekleşeceği parti olacak gibi gözüküyor. Vekillerinin neredeyse tamamı hakkında dava olması, değişikliği zorunlu kılıyor. HDP, Türkiye soluna hitap edecek gazeteci Ahmet Şık, ihraç edilen aktivist Veli Saçılık gibi isimlerle listesini zengin kılmayı tasarlıyor. HDP gibi Meclis’e yeni yüzler taşıması muhtemel bir diğer parti de aday adaylarının yoğun ilgi gösterdiği İYİ Parti. Akşener, eski MHP’lilerle, merkez sağ partilerden gelenler arasında bir denge tutturarak listesini oluşturmaya çalışıyor. Pazartesi günü listelerin verilmesiyle, seçimin tansiyonu artık tüm kentlerde hissedilecek.  
24 Haziran seçimi yaklaşırken, kapılarını kapatmaya hazırlanan Meclis’te dün ana gündem maddesi ABD’nin Kudüs kararı ve İsrail’in tarihe karanlık bir sayfa olarak geçecek katliamıydı. Kulislerde ise en çok milletvekili aday listeleri konuşuluyordu. Daha önce Ak Parti’nin Meclis grubunun neredeyse üçte ikisini değiştirmeye hazırlandığını aktarmıştım. CHP’deki tabloyu da dün konuşma imkânı buldum. 11 bölgesel miting yapacak İYİ Parti, SP ve DP ile kurduğu ittifakla gireceği genel seçimde, hedefini “çoğunluk” olarak koyan CHP’de, liste, kampanya ve seçim bildirgesi çalışmalarında sona gelindi. CHP’nin Cumhurbaşkanı adayı Muharrem İnce alanlara çoktan çıktı. Kılıçdaroğlu da ayrı bir kampanya yürütecek. 11 bölgesel miting planlanmış durumda. Diyarbakır, bölgesel miting yapılacak kentlerden biri. Bulunduğu bölgenin merkezi konumundaki kentlerde yapılacak bölgesel mitinglerde konuşacak Kılıçdaroğlu, ağırlıklı olarak vaatlerini aktaracak. Bazı mitingleri İnce ile birlikte yapabilecekleri konuşuluyor. FETÖ sızması alarmı CHP’de aday listelerinde kimlerin olacağı, kimlerin kalıp, kimlerin değişeceği merakla bekleniyor. Kılıçdaroğlu işi sıkı tutuyor. CHP lideri, bir yandan yeni başvurular konusunda, genel başkan yardımcılarından oluşan ve aynı zamanda FETÖ taraması da yapan 5 kişilik komisyonun raporlarını inceliyor, diğer yandan mevcut vekillerden listeye kimlerin gireceği üzerinde çalışıyor. Milletvekili adayları arasına FETÖ’den bir sızma olmaması için alarm verilmiş durumda. Kılıçdaroğlu’nun 9 kriteri CHP liderinin dikkate aldığı kriterler şöyle sıralanıyor: - Meclis’te geçen dönem gösterilen performans. - Verilen görevleri yerine getirip getirmediği. - Teşkilatla ilişki. - Meclis’teki görevli olduğu komisyonun toplantılarına katılım. - Partideki toplantılara katılım ve verilen görevleri yerine getirme. - Sahadan gelen raporlar. - Sabahlara kadar süren, sert muhalefet gerektiren oturumlardaki etkinlik ve Kılıçdaroğlu’nun bu oturumlarda, gece 02-03.00’te yaptırdığı ani yoklamalarda vekilin Genel Kurul’da bulunup bulunmadığına ilişkin tutulan liste. - Referandumda sahada gösterdiği yararlılık. - Parti disiplinine uyum ve yaptığı açıklamalar. ‘Şucu bucu diyerek kesmem’ Aldığım bilgiye göre Kılıçdaroğlu, partililere yaptığı son değerlendirmelerden birinde, tüm bu kriterleri 3 başlıkta özetlerken, “Kimsenin milletvekilliğinin önünü, muhalif, Muharremci, şucu bucu diyerek kesmem. Önemli olan, objektif kriterler. Kimseyi dışlamam. Muhalifleri dışlamam. Objektif kriterlere bakarım. Önemli olan, liyakat, performans ve partiye bağlılıktır” dedi. Yüzde 40’lık değişim Kılıçdaroğlu’nun talimatıyla, grup kurarak seçime katılma hakkı elde edebilmesi için İYİ Parti’ye geçen ve geçen hafta CHP’ye dönen 15 vekilin yeniden listelerde yer alacağı kesin. Partinin karar organı olan 18 kişilik MYK’daki tüm isimler de listelerde yer alacak. 60 kişilik Parti Meclisi’nin neredeyse üçte birini MYK üyeleri oluşturuyor. MYK üyeleri dahil, PM’nin yarısının adaylığı kesin gibi. İstifa eden 30’u aşkın il başkanının büyük bölümü de listelerde olacak. Kılıçdaroğlu’nun, mevcut grubun yüzde 50-60’ını koruyacağı, yüzde 40-50’sini ise değiştireceği belirtiliyor. Kendisi ise İzmir’den aday olacak. İttifak etkisi CHP’de hiç vekil çıkarılamayan kentlerde ilk defa yüksek sayıda aday adayı başvurusu yapılmış. Bunun nedeni, ittifak sayesinde CHP’nin de bu kentlerden vekil çıkarma ihtimali. Partide beklenti yüksek. Bu kez 131 vekilin üzerinde bir sayıyla Meclis’e gelineceği umudu var. İttifakın bu etkiyi yaratıp yaratmadığını göreceğiz.  
YSK’nın geçici aday listelerini açıklamasıyla, Cumhur-başkanlığı için 6 adayın yarışacağı netleşti. Adaylar ve partiler seçim beyannamelerini hazırladı, seçim için artık en önemli aşama olan, halka kendini anlatma dönemi başladı.  Adaylar meydanlara indi, genel seçim için aday listesi hazırlıklarında sona gelindi.  Ak Parti ve MHP’nin BBP destekli Cumhur İttifakı’nın adayı Cumhurbaşkanı Tayyip Erdoğan, bir yandan birinci turda rahatça seçimi kazanmanın, diğer yandan parlamentoda anayasayı değiştirecek çoğunluğu elde etmenin peşinde.  Cumhurbaşkanlığı seçimini ikinci tura bırakmaya çalışan muhalefetin hedefi de genel seçimde 300+1 vekil çıkararak, parlamento çoğunluğunu elde etmek. Her iki ittifakın hesaplamalarının odak noktasında yer alan parti ise HDP. Barajı geçmezse  Doğu ve Güneydoğu’da Ak Parti ve HDP dışında anlamlı oranda oy alan üçüncü bir parti yok. Bu da yüzde 9 gibi bir oranla baraj altında kalması durumunda HDP’nin kazanması gereken 60-70 civarında vekilin, ağırlıklı olarak Ak Parti’ye gitmesi sonucunu doğuracak. Bu tabloda, Millet İttifakı’nın parlamento çoğunluğuna ulaşması mümkün görünmüyor. Aksine, Cumhur İttifakı’nın açık ara genel seçimi kazanması söz konusu olabilecek. Ve bu durumun Cumhurbaşkanlığı seçimine yansıması da kaçınılmaz. Millet İttifakı’na alınmasını engelleyen İYİ Parti’ye tepkili, bu engeli aşamayan CHP’ye kırgın olan HDP de bu durumun farkında. HDP, bu nedenle, genel seçimde, muhalefetten destek alabilmek için Cumhurbaşkanlığı seçiminin olası ikinci turunu işaret ediyor. “İkinci turda İnce ya da Akşener’i destekleriz” gibi bir açıklama yapılmamasının altında, “Önce genel seçimi görelim” tavrı yatıyor. HDP’nin baraj altında kalması durumunda, seçmenlerinin bir bölümünün sandığa gitmeyeceği mesajını vermesi de bir başka olgu. Barajı geçerse Millet İttifakı için davette bulunmadığı HDP’nin barajı geçmesi bu nedenle elzem. Barajı geçmesi durumunda, 16 Nisan referandumunda olduğu gibi, “hayır” blokunun yüzde 48.5’lik oranına kolayca ulaşılabileceği hesaplanıyor. İttifakın ivmesiyle de yüzde 50’nin aşılacağı düşünülüyor.  Bu durumda, HDP seçmeninin, Cumhurbaşkanlığı seçiminin olası ikinci turunda, Erdoğan’ın karşısındaki isme bütün gücüyle yöneleceği varsayılıyor. Kürt açılımı CHP ve SP’nin Kürt oylarına yönelik açılımını bu tablo üzerinden okumakta fayda var. Ak Parti ve MHP’nin, “Kürt değil, terör sorunu vardır” söylemine karşılık, hem CHP adayı İnce hem de SP lideri Karamollaoğlu, “Kürt sorunu” tanımı yaptı. İnce, Demirtaş’ı cezaevinde ziyaret ettikten sonra Hakkâri’de bayraklı miting yaptı ve Kürt sorununun çözümü için, “barışacağız, büyüyeceğiz, bölüşeceğiz” diye formüle ettiği 3B formülünü açıkladı.  Muhafazakâr Kürtlerin oylarına talip Karamollaoğlu da Demirtaş’ın serbest bırakılmasını isterken, anadilde eğitim hakkını desteklediklerini, Diyarbakır’da Kürt sorunuyla ilgili rapor açıklayacağını ifade etti. Bütün bunların HDP ile huzur ve refahın gelmeyeceği mesajını 1 Kasım 2015 seçiminden bu yana bölgede sürekli işleyen, Doğu ve Güneydoğu’dan hemen her seçimde yüksek oy alan, referandumda da oylarını artıran Erdoğan ve Ak Parti’nin stratejilerine karşı bir anlam taşıyıp taşımayacağını göreceğiz.
Meclis, milletvekili aday adayları nedeniyle olağan salı mesaisinin de üzerinde hareketliydi. Ak Parti grup toplantısında konuşacak olan Cumhurbaşkanı Tayyip Erdoğan beklenirken Adalet Bakanı Abdulhamit Gül, kuliste bir grup gazeteciyle sohbet etti. Erdoğan’ın hafta sonu açıkladığı manifestodaki “adalet” vurgusunun altını çizen Gül, bu vurgunun altyapısına ilişkin şu dikkati çeken ifadeleri kullandı: Eylem planı hazırlanıyor “Davaların sonuçlandırılmasını hızlandıracağız. Vatandaşın eline bir tarih vereceğiz. Bilecek ki 6 ay sonra davası sonuçlanacak. Hâkim de savcı da ona göre çalışacak. Vatandaş kamu kuruluşlarıyla davalı. Kamu kuruluşları arasındaki yazışmalar, ihtilaflar bir türlü bitmiyor. Getireceğimiz sistemde kamu kuruluşları kendi aralarında ihtilaflarını çözecekler, vatandaşı mağdur etmeyecekler. Bu davaların sonuçlandırma sürecine uyum da hakimin performansına yansıyacak.” Gül, arabuluculuk kurumunun daha etkin çalışacağını söyledi. Yargıya yönelik bir eylem planı hazırlandığının işaretini verdi. İnce’yeDemirtaş izni Bir meslektaşımız, Gül’e, ABD’deki Rıza Sarraf davasının ikinci kez ertelendiğini anımsatarak, “ABD, İzmir’deki Rahip Brunson davasıyla çok ilgili. Acaba erteleme bu dava için mi yapılıyor? Bir takas söz konusu olabilir mi?” sorusunu yöneltti. Adalet Bakanı, “Böyle bir şey söz konusu olmaz. Hukuk üzerinden mahsuplaşma olmaz. Yargı, orada verilen kararın buradaki rövanşı olmaz” yanıtını verdi. Gül, CHP’nin Cumhurbaşkanı adayı Muharrem İnce’nin, HDP’nin cezaevindeki adayı Selahattin Demirtaş’ı ziyaret talebi için de “İnsani bir konu, tabii ki görüşmesine izin vereceğiz” dedi. İnce, son anda bir değişiklik olmazsa bugün Demirtaş’ı ziyaret edecek. İki ülkede daha miting sinyali Avrupa’daki birçok ülke, referandum sürecinde olduğu gibi, Erdoğan’ın gurbetçilerle buluşmasına engel olma eğiliminde. Erdoğan, buna karşılık Bosna Hersek’i işaret ederek, geniş katılımlı bir miting yapılmasının tasarlandığını söylemişti. Bu buluşma 20-21 Mayıs olarak planlanıyor. Dün Meclis’te Dışişleri Bakanı Mevlüt Çavuşoğlu, “Bosna Hersek dışında, Fransa ve İngiltere’den de bir şey var ama yurt dışında başka bir yerde miting olup olmayacağına daha sonra karar verilecek. Parti kararını verecek” sözleriyle, farklı ülkelerde de miting yapılabileceğinin sinyalini verdi. Anayasa vurgusu Erdoğan’ın grup konuşması coşkulu ve herkes için seçim startı niteliğindeydi. Milletvekili aday listesi için, “Herkesin ‘İşte budur’ diyeceği isimlerle çıkmakta kararlıyız” diyerek, listede olamayanların da anlayış göstermesi gerektiğini ifade etti. Yasamada iktidara Cumhurbaşkanlığı kadar önem verdiğinin altını çizdi. Hedefi ise basit çoğunluk olarak göstermedi. Manifestodaki hedefleri başarmak için anayasa değişikliği gerektiğini belirterek, “Cumhur İttifakı ile amacımız çoğunluğu almak değil, reformlar için anayasa değişikliği sayısına ulaşmaktır” dedi. İddiasını ve güvenini yeniden gösterdi. Kılıçdaroğlu memnun CHP lideri Kemal Kılıçdaroğlu’ndan yansıyanlara gelince... Kılıçdaroğlu, tanıtım toplantısında, adayları Muharrem İnce’yi, “Gel bakalım” diye çağırması konusunda, “’Sayın Muharrem İnce’ dediğim görmezden geliniyor. Benim uzun yıllardır arkadaşım” değerlendirmesini yaparken, İnce’nin adını açıklamasından sonra gelen tepkilerden, yaşananlardan duyduğu memnuniyeti vurguladı. İnce’nin seçimi alacağını, demokratik Türkiye için çalışacağını belirterek, “Biz de destekleyeceğiz” dedi. İktidar gibi muhalefet de iddialı.  
Yakın tarihin en önemli seçimleri öncesi taşlar yerine oturmaya başladı. Cumhur İttifakı, devletin bekasını ön plana çıkardığı ittifak protokolünü hazırladı, Cumhurbaşkanı adayının Cumhurbaşkanı Tayyip Erdoğan olduğunu YSK’ya bildirdi. Başbakan Binali Yıldırım ve MHP lideri Devlet Bahçeli, Erdoğan’ın adaylık başvurusunu bizzat yaparak, ittifakın sağlam zemine oturtulduğu ve Erdoğan’ın arkasında tek vücut oldukları mesajını en üst düzeyden verdiler. İYİ Parti Genel Başkanı Meral Akşener, 100 bin imzayla aday olma kararlılığını sürdürdü ve iddiaya göre ilk günden 100 bin imzayı aştı. Saadet Partisi Genel Başkanı Temel Karamollaoğlu da 100 bin imzayla adaylık başvurusunda bulundu. Adalet Partisi Genel Başkanı Vecdet Öz, Vatan Partisi Genel Başkanı Doğu Perinçek, 100 bin imzayı toplamaya çalışan diğer isimler. YSK’nın imza toplamasına onay verdiği bu 4 isimden kaçı seçime katılabilecek, göreceğiz. HDP’nin Cumhurbaşkanı adayı, tutuklu eski genel başkanı Selahattin Demirtaş. CHP de dün adayının Muharrem İnce olduğunu açıkladı. Buna göre en az 3, en fazla 7 ismin yarışacağı bir Cumhurbaşkanlığı seçimi izleyeceğiz. İnce tercihinin nedeni Adaylığı hafta içinde netleşen, ancak saklanan İnce’nin kamuoyuna duyurulduğu dünkü tanıtım toplantısı coşkuluydu. CHP lideri Kemal Kılıçdaroğlu, 11. Cumhurbaşkanı Abdullah Gül’ün çatı aday olması formülüyle başladığı aday arayışında, bütün ihtimalleri değerlendirdi. Gül formülünün çökmesinden sonra, tabanın, merkez sağ kökenli CHP Milletvekili İlhan Kesici ya da Ak Parti kurucularından olan Abdüllatif Şener gibi bir isimden çok, parti genlerini taşıyan bir ismi istediği de netleşmişti. Anketler de destekleyince, Kılıçdaroğlu, iki kurultayda kendisine rakip olan İnce’yi Cumhurbaşkanı adayı olarak gösterdi. İnce’nin, CHP’lileri coşturan konuşmasından sonra Ankara’da farklı değerlendirmeler yapıldı. İktidardan gelen tepki, Kılıçdaroğlu’nun seçimi değil, partiyi kaybetmemeyi hesapladığı, İnce’nin seçimi kaybettikten sonra artık genel başkan olma şansını da yitireceği yönündeydi. Sadece CHP’de değil, muhalefetin tamamında ise Kılıçdaroğlu’nun en güçlü rakibini aday göstererek, demokrasi adına önemli bir adım attığı görüşü hakimdi. 25 Haziran dengesi İnce, gençlik kollarından başlayarak CHP’nin emek gerektiren her basamağında bulunmuş bir isim. Sevilen, enerjik, güçlü hitabetiyle dikkati çeken dinamik bir siyasetçi. Dünkü konuşması da bu nitelikteydi. Parti rozetini bırakıp, Türk bayrağı takması, terörle ve yolsuzlukla mücadele sözü, Kürt seçmene göz kırpması konuşmasının öne çıkan yönleriydi. Kılıçdaroğlu’nun daha önce yaptığı, “polemikçi olmayan, ekonomi bilen, başarı hikâyesine sahip” tanımının İnce’ye uymadığına kuşku yok. Bu da İnce’nin koşullar çerçevesinde aday gösterildiğini ortaya koyuyor. İnce’nin öncelikli iki hedefi olacak; seçimi ikinci tura taşımak ve Akşener’i geçerek ikinci tura kalmak. Seçimi kazanması halinde zaten bir başarı öyküsüne imza atacak. Bu iki hedefin dışında, bir de örtülü hedef söz konusu. CHP’nin üzerinde oy alırsa Kazanamaması durumunda göstereceği performans, hem kendisinin hem Kılıçdaroğlu’nun hem CHP’nin geleceğini şekillendirecek. İnce, 25 Haziran sabahına, İYİ Parti’ye de oy kaptırdığı söylenen CHP’nin üzerinde oy almış şekilde uyanırsa, genel başkanlık için çok güçlü hale gelecek. Yüzde 25 ve üzerinde bir oy, İnce’yi farklı bir noktaya taşır. Aksi bir durumda ise Kılıçdaroğlu’nun genel başkanlığı sürdürmek için eli güçlenecek. 24 Haziran seçimi, kazanan kim olursa olsun, önemli sonuçlar doğuracak.
Ankara’da seçim yaklaş tıkça stratejiler netleşiyor. En bulanık alan CHP. 11. Cumhurbaşkanı Abdullah Gül’ün geniş ittifakın adayı olması projesi rafa kalktı. CHP lideri Kemal Kılıçdaroğlu, bu ihtimale karşı farklı isimlerle ilgili çalışmalar zaten yaptırıyordu. Dünkü manzara, hâlâ Eskişehir Büyükşehir Belediye Başkanı Yılmaz Büyükerşen ve İstanbul Milletvekili İlhan Kesici’nin isimlerinin adaylık için bir adım önde olduğunu gösteriyor. Ak Parti’nin kurucularından, eski Başbakan Yardımcısı Abdüllatif Şener ve bazı sürpriz isimler de gündeme geldi. Ancak Kayseri’de geçen hafta sonu yapılan toplantıda il başkanlarının açıktan ve gizli oylamada ağırlıklı olarak Kesici’den yana görüş bildirmeleri CHP’li bir ismin adaylığına işaret ediyor. Büyükerşen çalışıyor Kesici, ekonomiyi bilen, merkez sağdan gelse de CHP içinde kabullenilmiş, saygı gören bir isim. “Bir başarı öyküsü” olarak kabul edilen Büyükerşen de yakın çevresine resmen adaylık teklifi aldığını söylemiş değil. Ancak Eskişehir’den gelen haberler ipuçları veriyor. Belediyedeki vekil müdürlerin neredeyse hepsini asaleten ataması, yakın bir çalışma ekibi oluşturması, belediyedeki çalışmalarından çok Ankara’daki temaslarına yoğunlaşması bazıları. İki unsur daha var. İlki, Büyükerşen’in 2014’te aday gösterileceği söylenirken, CHP’nin son dakikada MHP ile birlikte çatı aday olarak Ekmeleddin İhsanoğlu’nu çıkarması. İkincisi, Büyükerşen’in, Eskişehir’de CHP’den de yüksek oy alan, MHP’lilerin de tercih ettiği bir profil olması. Kazan kaldırabilir CHP tabanında ciddi desteği bulunan Yalova Milletvekili Muharrem İnce’nin de Kılıçdaroğlu ile görüştüğü ve yarışı bırakmadığı söyleniyor. Özellikle Şener gibi CHP’den gelmeyen bir ismin aday gösterilmesi durumunda partide İnce merkezli yeni bir kazan kaldırma vakasının yaşanabileceği de belirtiliyor. Geniş ittifak Kılıçdar- oğlu’nun niyeti hem aday göstereceği ismi hem genel seçime geniş ittifakla girileceğini cuma günü birlikte duyurmak. Ancak HDP’li ittifakın MHP’den partisine gelen yüzde 6’lık oyu geri vermek anlamına geleceğini söylediği belirtilen, CHP’den de ciddi oy aldığı söylenen Akşener’in itirazı bu formülü engelliyor. Kılıçdaroğlu ise CHP, İYİ Parti, Saadet Partisi ve Demokrat Parti’den oluşan bir ittifak formülü üzerinde çalışıyor. Ak Parti’de değişim rüzgârı Ak Parti’de ise manifesto ve seçim beyannamesi çalışmaları yürütülürken, arka planda Erdoğan’ın verdiği alarm doğrultusunda, “yasamada iktidar” üzerinde yoğunlaşılıyor. Yeni sistem Cumhurbaşkanı’nı öne çıkarsa da kanunların geçirilmesi, OHAL ve bütçenin kabulü gibi kritik kararların adresi Meclis’in önemi hâlâ büyük. 600 vekilin olacağı sistemde, kıl payı farkla ya da MHP destekli bir çoğunluğun sağlanması halinde Ak Parti’nin sorun yaşayacağı açık. Üstelik MHP’ye mahkûmiyet de kritik bir sorun. Erdoğan, bu nedenle üstünlük sağlayabilecek bir aday listesi ve seçim kampanyası hazırlığında. Gelen bilgiler, mevcut vekillerin üçte ikisinin değişeceği, bakanların ve partinin A takımındaki bazı isimlerin Beştepe’deki kurmay ekibine, bazılarının belediye başkan adaylığına kaydırılacağı, duayen isimlerle ilgili son kararı Erdoğan’ın vereceği geniş bir revizyonu işaret ediyor. Kampanyada ise Erdoğan’ın dile getirdiği, daha fazla özgürlük, demokrasi ve refah eksenli, laiklik vurgusunun da olacağı, 1.5 milyon genç seçmene hitap eden bir söylem ön planda olacak. Somut vaatlerin en önemli kısımları da dünkü torba tasarıyla zaten Meclis’e geldi. Hem Cumhurbaşkanlığı’nı hem Meclis’i kazanmak temel hedef.
Muhalefet dönüm noktası olarak gördüğü seçim yarışına bir adım geride başladı. CHP halen adayını arıyor. 11. Cumhur-başkanı Abdullah Gül’e mi destek verilecek, İYİ Parti Genel Başkanı Meral Akşener ikna edilebilecek mi sorularıyla geçen haftanın ardından CHP’nin artık adayını kamuoyuna tanıtması bekleniyor. HDP, tutuklu eski eş başkanı Selahattin Demirtaş’ın taban üzerindeki etkisini bildiği için rahat. HDP’nin asıl stratejisi, genel seçim için muhalefet cephesinin kuracağı olası bir geniş ittifakta yer alabilmek. Bu olmazsa, partinin baraja takılmadan yola devam edebilmesi. HDP nedeniyle geniş ittifaka yanaşmayan, Cumhurbaşkanlığı seçiminde de “ortak aday Gül” formülüne, “Adayımız Akşener” diyerek karşı çıkan İYİ Parti’de hedef “sağ ittifak.” Abdullah Gül için ortak zemin oluşturmaya çalışan Saadet Partisi’nde ise ibre Genel Başkan Temel Karamollaoğlu’nun adaylığından yana. ‘Hukukumu korumadılar’ Son bir haftadır siyaset gündeminin odağında yer alan, bugün açıklama yapması beklenen Gül’e gelince... Saadet Partisi’nden dün yansıyan bilgiler Gül’ün aday olmayacağı yönündeydi. Bugün açıklama yapacağını söyleyen Gül’ün ise sadece adaylık konusuyla sınırlı kalmayacağı konuşuluyor. Öğrendiğimize göre, Gül kendisini ziyaret edenlere ve yakın çevresine rahatsızlıklarını açık bir dille anlatmış. İsmi etrafında yapılan tartışmalar sırasında kendisine dönük ağır eleştirileri, sadece son bir haftayla da sınırlı tutmayarak, “Benim hukukumu korumadılar. Ak Partililer de dışarıdakiler de korumadılar” sitemini dile getirmiş. FETÖ vurgusu da yaparak, kendisine ağır eleştirilerde bulunan MHP lideri Devlet Bahçeli’ye de çok tepkili olduğu belirtiliyor. Gül’ün bugün yapacağını söylediği açıklamada, sadece adaylık tartışmasına ilişkin değil, genel siyaset ve üslup konusundaki görüşlerini de aktaracağı öne sürülüyor. 5 maddede Ak Parti Ak Parti ise seçime en hazırlıklı parti. Cumhurbaşkanı Recep Tayyip Erdoğan’ın verdiği talimatlar doğrultusunda çalışmalar sürüyor. Her iki seçime yönelik avantajlar ve dezavantajlar belirlenirken, yol haritasında şu 5 başlık belirleyici olacak: 1- Seçmenin oyunu bölmemesi: Ak Parti, Erdoğan’a oy verecek seçmenin genel seçimde de firesiz Ak Parti’yi tercih etmesi, bir makas olmaması için özel çalışma yapacak. 2- Ak Parti’ye oy veren küskün MHP’li seçmenin yuvasına dönmesi: Ak Parti’ye oy veren, ancak kendisini ülkücü olarak tarif eden kesimlerin Cumhur İttifakı’na zaten oy vermiş olacağından hareketle MHP’ye mühür basması ihtimaline karşı da çalışma yapılıyor. Erdoğan, “İttifak yapıyoruz diye MHP’ye oy kaptırmayalım” demişti. 3- Ak Parti’ye oy veren Saadet Partililer: Milli Görüş tabanının, Karamollaoğlu’na oy verme eğilimi ve genel seçimde ittifak kurmaları halinde baraj problemi olmayacağını düşünerek Saadet’e yönelme ihtimaline karşı da çalışılıyor. 4- Kürt seçmenin tercihi: 16 Nisan referandumunda Ak Parti’den kopmadığını gösteren Kürt seçmenin “Cumhur İttifakı’na giden oylar MHP’ye gidiyor” propagandasının etkisinden kurtarılması için çalışma yapılıyor. SP ve İYİ Parti’nin bölgede muhafazakâr Kürt seçmenden oy almasının önlenmesi için de strateji geliştiriliyor. 5- İlk kez oy kullanacak 1.5 milyon genç seçmen: 1 Kasım seçiminde Ak Parti yüzde 50 oy alırken, genç seçmenin ise yüzde 40’ının tercihi olduğu ortaya çıkmıştı. 16 Nisan referandumunda, “Hayır” blokuyla aradaki farkın sadece 1 milyon 370 bin oy olduğu düşünüldüğünde, genç seçmenin tercihi daha da önem kazanıyor. Ak Parti bu nedenle gençlere yönelik de özel bir çalışma yürütecek.
Ankara’da siyaset cumhur ittifakı karşısındaki bloğun cumhurbaşkanı aday ya da adaylarının kim olacağına kilitlenmiş durumda. 11. Cumhurbaşkanı Abdullah Gül’ün muhalefet bloğunun ortak cumhurbaşkanı adayı olması konusunda yoğun bir temas trafiği yaşanıyor. Anlaşılan bu trafik birkaç gün daha sürecek. Gül cephesinden yansıyan haberler 11. Cumhurbaşkanı’nın belli şartlar altında adaylığa yeşil ışık yaktığı yönünde. Yansıyan bilgilere göre, Gül, mümkün olan en geniş partiler bloğunun desteğiyle ve mümkünse partilerüstü bağımsız bir aday olarak yarışa girmek istiyor. Dün kulislere düşen iddialar, İYİ Parti Genel Başkanı Meral Akşener’in kendi cumhurbaşkanlığı adaylığında direnerek bu formülün önünü tıkaması durumunda bile Gül’ün adaylıkta niyetinin olduğu yönünde. Dün Akşener ile biraraya gelen Saadet Partisi Genel Başkanı Temel Karamollaoğlu’nun “Tekrar görüşeceğiz” diyerek temaslarının süreceğini açıklaması, ikna sürecinin son ana kadar devam edeceğini gösteriyor. Bugün son anda bir değişiklik olmazsa Karamollaoğlu ile Gül bir araya gelecek. CHP ise öncelikle Gül’lü formül üzerinde kafa yoruyor. Ancak B planı da güçlü olarak masada. B planı; CHP’nin kendi içinden, tanınır, toplumsal algısı pozitif ve farklı kesimlerden oy alabilecek bir ismi aday göstermesi üzerine kurulu. Burada da Eskişehir Büyükşehir Belediye Başkanı Yılmaz Büyükerşen, Yalova Milletvekili Muharrem İnce ve İstanbul Milletvekili İlhan Kesici’nin yanına henüz yeni, güçlü alternatifler konulabilmiş değil. Gül, Davutoğlu ile niye görüştü? Dün kulislere Gül’ün, eski Başbakan, AK Parti Konya Milletvekili Ahmet Davutoğlu ile görüşmesine ilişkin haber de düştü. Gül’ün daveti üzerine gerçekleşen görüşmenin gündemi malum. Görüşmeye ilişkin Ankara kulislerine yansıyan hava, Gül’ün bu görüşmede de “Havet” noktasında olduğu yönünde. Bir başka deyişle, Gül, “aday olmayacağım” demiyor. Peki Gül, söz konusu görüşmede Davutoğlu’na, “Benimle var mısın, yok musun” mu dedi? Kaynaklar, Davutoğlu’nun Gül’le ilk kez görüşmediğini, bu sorunun yanıtının arandığı bir görüşme gerçekleşmediğini, eski başbakanın davete icabet ettiğini, görüşmeye ilişkin olarak parti yönetiminden gelebilecek tüm sorulara yanıt vermeye hazır olduğunu belirtiyor. Yansıyan bilgiler, Gül’ün muhalefetin ortak adayı olması halinde, güçlendirilmiş parlamenter sistemi esas alan bir deklarasyonla kampanyasına başlayacağı yönünde. Muhalefet, parlamenter sisteme dönmeyi esas alan bir ilkeler birlikteliği oluşturmaya çalışırken, Cumhurbaşkanı Tayyip Erdoğan ve AK Parti’nin gündeminde, Cumhurbaşkanlığı Hükümet Sistemi’nin bütünüyle yürürlüğe gireceği yeni dönemde yapılacak reformlar var. Makasın iki ucu arasındaki mesafe ve hedefler çok farklı. Erdoğan’ın taahhütleri Cumhurbaşkanı ise dün partisinin grup toplantısında, 2 ay sonra güçlü Türkiye’nin inşasına giden yolun önünü tamamen açacaklarını vurgularken, “Yeni dönem, daha fazla demokrasi, daha güçlü hukuk devleti dönemi olacaktır. Yeni dönem daha fazla refah, zenginlik, daha geniş özgürlük dönemi olacaktır. Yeni dönem, yürütmenin daha etkin, yasamanın daha itibarlı, yargının daha bağımsız hale geldiği bir dönem olacaktır” sözleriyle kampanyasının ana mesajlarını sıraladı. Gül’ün aday olup olmayacağı, hafta bitmeden netleşecek. Oradan çıkan sonuç, muhalefet cephesindeki ittifak formülasyonlarını da belirleyecek.
Ankara’da MHP Genel Başkanı Devlet Bahçeli’nin erken seçim çağrısıyla başlayan fırtına hızı artarak sürüyor. Cumhur ittifakının yol haritası netleşirken, karşı blokta ortak bir cumhurbaşkanı adayı çıkıp çıkmayacağı da netleşmek üzere. CHP’li 15 milletvekilinin İYİ Parti’ye transferi operasyonu muhalefet cephesinde uzun bir süredir olmayan taktik üstünlük ve moral-motivasyon yarattı. Ancak, CHP’nin bu riskli operasyonla, hem Cumhurbaşkanı Tayyip Erdoğan’ın cumhurbaşkanlığı seçiminin 1. turunda seçilmesini önleme hem de genel seçimlerde mümkün olan en geniş ittifakla AK Parti’nin parlamento çoğunluğunu sarsma muradına ermesi tereyağından kıl çeker gibi olmayacağa benziyor. Kritik 24 saat Her şeyden önce, muhalefet bloğunun ortak adayı olma konusuna, konuşulmaya başlandığı günden bu yana en yakın olduğu aşamaya ulaşsa da 11. Cumhurbaşkanı Abdullah Gül ismi üzerinde tam bir uzlaşma sağlanamıyor. Gül de, beklediği momentumu yakalasa da beklediği en geniş destek yelpazesini yakalayamamış durumda. En azından dün akşama kadar böyleydi. Değişebilir mi; değişebilir. Ancak bir yandan da CHP’deki Gül çatlağı ve cumhurbaşkanlığı adaylığından taviz vermeyen İYİ Parti Genel Başkanı Meral Akşener de var. Genel seçime dönük olası geniş ittifakın da ancak cumhurbaşkanlığı adaylığındaki konsensusla gerçekleşebileceği gerçeğinden hareketle önümüzdeki 24 saatin çok kritik olduğunu söyleyebiliriz. Gergin hava Gelelim Meclis’ten dün yansıyanlara. 23 Nisan Ulusal Egemenlik ve Çocuk Bayramı’nın ruhuna uygun bir özel oturum ortamının oluştuğunu söylemekten çok uzağız. Parlamentodaki gergin hava, 24 Haziran seçim kampanyalarının da ne kadar sert ve kırıcı geçeceğini, hangi argümanların rekabet konusu yapılacağını da gösteriyor. Dün akşam bayram nedeniyle TBMM’de gerçekleşen resepsiyonun temel konuları da bunlardı. Cumhurbaşkanı Erdoğan, CHP’li Özgür Özel’i sert ifadelerle eleştirdi. “15’ler olayı” diyerek İYİ CHP’den İYİ Parti’ye transferlere ve Abdullah Gül’ün adaylığına ilişkin köşeli değerlendirmelerde bulundu. Başbakan Binali Yıldırım’la, MHP Genel Başkanı Devlet Bahçeli’nin de aynı konularda açıklamaları oldu. Albayrak: Başları öne eğikti Resepsiyonda, Enerji ve Tabii Kaynaklar Bakanı Berat Albayrak’la yaptığımız sohbetin ana gündemi de Meclis’teki gerginlikti. Albayrak, “Bence ona gergin denemez. CHP’nin klasik taktiği böyle” dedikten sonra şunları söyledi: “Kemal Kılıçdaroğlu ne zaman sıkışsa ortaya bir şey atar, gündemi değiştirmeye çalışır. Bugüne kadar gündem neydi? Kılıçdaroğlu aday olacak mı? Peki hülleci milletvekilleri nasıl izah edilecek? Görmediniz mi, o 15 milletvekili bugün yeni partilerinin sıralarına bile oturamadılar. Yarın da grup toplantısına çıkamayacaklar. Hafta sonu yapılan basın toplantısında da başları öne eğikti. Mahcubiyetleri yüzlerinden okunuyordu. Bunlar toplumun yüzde 50’sine ‘koyun’ diyorlardı. Yüzde 25 oy alan bir parti milletvekilleriyle ilgili böyle bir tasarrufta bulunurken ‘koyun’ mu oluyorlar? Yarın sahaya gittiklerinde bunu seçmene nasıl izah edecekler? Seçmen demeyecek mi, ‘oyumu CHP ye verirsem acaba HDP ye mi başka bir partiye mi gidecek’ diye. CHP’nin 6 oku var. Bu 6 okla hiç ilgisi olmayan marjinal partilerle işbirliğini nasıl açıklayacaklar?” Ankara’da siyaset gergin. Taşlar yerine oturmadan tansiyonun düşmesini beklemek gerçekçi olmaz.  
Cumhurbaşkanı Tayyip Erdoğan erken seçim tarihini 24 Haziran olarak açıkladığında Ankara şaşkındı. Cumhur İttifakı’nın tarafları Ak Parti ve MHP’den gelen “Erken seçim olmaz” açıklamalarına rağmen, “Kesinlikle erken seçim olacak” iddiasını sürdüren muhalefet cephesinin, “Bekliyorduk, hazırız” tepkisi verse de bu kadar sıkışık bir takvimi beklemedikleri anlaşılıyordu. TBMM’nin dün erken seçim kararı aldığı saatlerde ise Erdoğan Ak Parti’nin her koşula nasıl hazırlıklı olduğunu gösteren açıklamalar yapıyordu. İstanbul’da gazetecilerin sorularını yanıtlarken, Başbakan Binali Yıldırım ile birlikte, İzmir ve İstanbul dışındaki 79 kente gittiklerini, bazı günlerde İstanbul’da aynı anda üç ilçede spor salonları ve dışarısında miting yaptığını söyledi. Seçim heyecanı Kampanyanın zaten başladığını, manifesto olarak gördüğü seçim beyannamesine çalışıldığını, İstanbul Kongresi’ne manifestonun yetişeceğini vurguladı. Erdoğan, “Temayül yoklamasını yine yapmayı düşünüyoruz. Cuma günü Genişletilmiş İl Başkanları Toplantısı’nda yol haritasını tüm teşkilatımla paylaşacağım ve onlarla birlikte de ya Allah bismillah deyip yola koyulacağız” diyerek, büyük deneyiminin bulunduğu, hiç kaybetmediği seçimlerle ilgili heyecanını da ortaya koydu. Muhalefetin handikabı Ak Parti ile MHP’nin Cumhur İttifakı, referandumun “hayır” cephesini oluşturan CHP, İYİ Parti, Saadet Partisi ve HDP’yi yeni bir siyaset geliştirmeye zorladı. Kimin kiminle ittifak kurabileceği, yan yana durabileceği, bu duruşun yaratacağı sonuçlar muhalefeti hassas davranmaya zorluyordu. Gelinen nokta, muhalefetin erken seçimle ilgili takviminin sonbahara ayarlandığını gösteriyor. 24 Haziran tarihi şu ana kadar sadece, “ilkeler ittifakı” kurmayı kararlaştır-dıklarını açıklayabilen muhalefet için kısa sürede çok önemli kararlar vermeyi gerektiriyor. İYİ Parti’nin Cumhurbaşkanı adayı Meral Akşener, ancak partinin seçime girip giremeyeceği, giremezse Saadet Partisi ve Demokrat Parti ile ittifak yapıp listelerinde yer alıp almayacağı meçhul. HDP, büyük olasılıkla Cumhurbaşkanı adayı olarak tutuklu Selahattin Demirtaş’ı gösterecek ama seçilme yeterliliğini kaybedip kaybetmeyeceği belirsiz. Genel seçimde ittifak yapabileceği oy oranı açısından güçsüz sol partiler dışında seçenek gözükmüyor. CHP, henüz adayını açıklamadı. Kılıçdaroğlu’nun mu bir başka ismin mi aday olacağı henüz bilinmiyor. Resmi ittifak yapması beklenmiyor, ancak soru işaretleri var. Saadet Partisi ve Demokrat Parti, bu partilerin tutumuna göre tutum geliştirecek. Kritik hafta “Hayır” blokunun öncüsü konumundaki CHP için en kritik süreç önümüzdeki hafta. Cuma gününe kadar PM’den yetki alınarak, üzerinde yoğunlaşılan 3-4 isimden biri Cumhurbaşkanı adayı olarak açıklanacak. Aday olması beklenmeyen Kılıçdaroğlu nihai kararını verecek. İttifakla ilgili kesin karar açıklanacak. İYİ Parti, YSK’nın seçime girip giremeyeceğini açıkladıktan sonra karara göre diğer formüllere odaklanacak. İttifak kurarsa, protokolü hazırlayarak, seçim takviminde belirlenen süreye göre 5-10 gün içinde teslim etmesi gerekiyor. Ak Parti ise bu süreyi beyannamesini, yol haritasını oluşturup, açıklayarak, sahaya çıkarak değerlendirecek. 24 Haziran, muhalefeti şimdiden zorlamışa benziyor.
MHP Genel Başkanı Devlet Bahçeli’nin 26 Ağustos 2018 olarak önerdiği erken seçimin tarihi, dün Cumhurbaşkanı Tayyip Erdoğan tarafından 24 Haziran 2018 olarak ilan edildi. Türkiye’nin erken seçime gideceğini ve bunun hangi tarihte yapılacağını açıklaması gereken Erdoğan’dı ve bu dün gerçekleşti. “Olacaksa bir an önce olmalı” Önceki gün Erdoğan başkanlığında yapılan toplantıda Cumhurbaşkanı’nın Bahçeli’nin çağrısı konusunda yaptığı değerlendirmeler ve Külliye’de gerçekleşen Erdoğan-Bahçeli görüşmesinin yarım saat gibi bir sürede sona ermesi de gösteriyor ki dünkü zirve bir yol haritası zirvesi oldu. Kulislere yansıyan bilgilere göre önceki gün, Erdoğan başkanlığında dar kadroyla yapılan toplantıda ortaya çıkan üç tarihten biri 24 Haziran’dı. Erdoğan, Bahçeli görüşmesine bu tarihle gitti. Cumhurbaşkanı’nın kurmaylarıyla önceki gün yaptığı toplantıda, “Erken seçim olacaksa bir an önce olmalı” dediği ve seçim beklentisinin Türkiye’nin içinden geçmekte olduğu süreçte ekonomik ve yönetsel sorunları derinleştirdiğini vurguladığı belirtiliyor. Aciliyet kesp eden Türkiye’nin neden erken seçime gitmesi gerektiği konusunda Bahçeli’nin sıraladığı gerekçelerin seçimden bağımsız olarak Erdoğan tarafından da zaten benimsendiği biliniyor. Erdoğan-Bahçeli zirvesinde bu gerekçelerin üzerinden de karşılıklı değerlendirmeler yapılıyor. 2019 Kasımına kadar uzanacak sürecin, başta ekonomi olmak üzere Türkiye’ye çekilmeye çalışılacak operasyonlara uzun soluklu fırsatlar yaratacağı üzerinde duruluyor. Suriye odaklı oldu-bittiler, FETÖ ile mücadelenin ikinci aşaması ve küresel operasyonların, mevcut yönetim sistemiyle karşılanmasının güçlüğü üzerinden bir uzlaşmaya varılıyor. Bu noktada, Erdoğan’ın, dünkü basın toplantısında 16 Nisan referandumu ile milletten onay alan ancak fiilen devreye girmesi Kasım 2019’un beklendiği cumhurbaşkanlığı hükümet sistemine ilişkin kuvvetli vurgularının altını çizmek gerekiyor. Erdoğan’ın “Cumhurbaşkanı ile hükümetin uyumlu çalışması sayesinde ciddi bir sorun yaşanmıyor gibi gözükse de eski sistemin hastalıkları attığımız her adımda karşımıza çıkabiliyor... Ülkemizin geleceğine yönelik kararların daha güçlü alınması ve uygulanması için yeni yönetim sistemine geçiş giderek aciliyet kesp etmeye başlamıştır” sözlerini kastediyorum. Bu yaklaşım, hem mevcut sistemin tıkayıcı karakterine hem de AK Parti sistematiğinde; beklentiler, çekişmeler ve yorgunlukların yarattığı dağınıklığın yeni sistemin getireceği büyük fırsatla toparlanması zorunluluğuna işaret ediyor. Dün, Erdoğan’ın basın toplantısını Külliye’de izledim. Salondaki hava Cumhurbaşkanı’nın, Başbakan Binali Yıldırım’ın, Bahçeli görüşmesi sonrasındaki toplantıya katılan kabine ve MYK üyelerinin yüzünde bir “erken seçim” coşkusu ve heyecanı yoktu. Toplantı salonundaki genel hava, Türkiye’nin içinde bulunduğu ekonomik-siyasi realitelerin ve MHP ile kurulan cumhur ittifakının getirdiği zorunluluğu yansıtıyordu. Buna karşın Cumhurbaşkanı, önümüzdeki seçim kampanyasının ana çerçevesini de oluşturacak erken seçim gerekçelerini kısa ve net biçimde anlattı. Siyaseten belirsiz ortamın, Suriye ve Irak merkezli tarihi hadiseler ile makro ekonomik dengelere ilişkin alınması gereken önemli kararları kaldıramayacağını söyledi. Ve nihayetinde, güçlü kararları mümkün kılan cumhurbaşkanlığı hükümet sistemine geçişin yolunu Bahçeli’nin açtığını da vurguladı. Reel politik; cumhur ittifakının önünde şimdi yönetilmesi daha kolay iki aylık bir süre bulunduğunu, ev ödevini henüz tamamlayamamış muhalefet cephesi gerçeğini de hesaba kattığınızda 24 Haziran’ın bir avantaj olduğunu gösteriyor. Cumhur ittifakının yerel seçim sürecinde yaşaması kuvvetle muhtemel sınamaları da göz önüne alalım. Sonuç; herkes istemese de erken seçime gidiyoruz.  
Dün Ankara’ya erken seçim bombası düştü. MHP Genel Başkanı Devlet Bahçeli, ayını, gününü söyleyerek erken seçimden yana olduklarını ilan etti. “Bu öneriyi Bahçeli’nin yapmış olması şaşırtıcı mı?” sorusuna gün boyunca verilen yanıt “hayır”dı. Bahçeli’nin, Ak Parti’yi iktidara taşıyan 3 Kasım 2002 seçimlerini de tıpkı böyle bir sürprizle gündeme getirdiği hatırası taze. Başkanlık sistemine geçiş için 16 Nisan referandum takviminin başlatılmasını sağlayan radikal çıkışı yapan da “Cumhurbaşkanı adayımız Erdoğan’dır” diyerek Ankara kartlarının yeniden karılmasına yol açan da Bahçeli’ydi. Bahçeli’nin MHP grup toplantısındaki açıklamasının ardından Meclis kulisleri olağanüstü günlerinden birini yaşadı. Gözler, Ak Parti grubu için TBMM’ye gelecek olan Cumhurbaşkanı Tayyip Erdoğan’a çevrilmişti. Erken seçimlere ilkesel olarak karşı duran, parti içi değerlendirmelerde erken seçim haberlerinin ekonomiyi olumsuz etkilediğini söyleyen, “Benim görev sürem Kasım 2019’da bitiyor” diyen Erdoğan’ın, MHP liderinin açıklamasına ilişkin ilk sözleri çok önemliydi. Kendisini bağlamadı Cumhurbaşkanı ile grup toplantısına girerken ayaküstü sohbet etme olanağı bulduk. Bahçeli’nin açıklamasına ilişkin bir değerlendirme yapmayı düşünmediğini belirterek, “Yarın görüşmemiz var” dedi. Sıcağı sıcağına bir açıklama yapmak istememesi kritik bir tercihti. Erdoğan’ın, grup konuşmasındaki, Cumhurbaşkanlığı hükümet sistemine Kasım 2019’da geçileceğine ilişkin güçlü vurguları, erken seçime sıcak bakmadığı şeklinde yorumlandı, ancak ne konuşmasında ne soru cevaplarda kendisini ve Ak Parti’yi bağlayacak net bir cümle kurmaması da not edildi. Grup toplantısında öncesi ve sonrasında bir dalgalanma yaşanan Ak Parti cephesinden gelen temkinli açıklamalar da bu yaklaşımı tamamlıyordu. Başbakan Yardımcısı Bekir Bozdağ, “Yetkili kurullarda değerlendirilir”, Bahçeli ile 20 dakikalık bir görüşme yapan Adalet Bakanı Abdülhamit Gül, “İlgili kurullarda değerlendirilir” dedi. Meclis Başkanvekili Ahmet Aydın, espriyle karışık, “Ok yaydan çıktı” derken, Ak Parti Genel Başkan Yardımcısı Cevdet Yılmaz, “Ekonomi belirsizliği kaldırmıyor. Erken seçim olacak ya da olmayacak diye millete bir şey söylemek gerekiyor” görüşündeydi. Kulislerde konuşulanlar Dün Bahçeli’nin çıkışına ilişkin olarak Ankara kulislerine yansıyanları şu başlıklarda özetlemek mümkün: 1- Bahçeli erken seçim konusundaki niyetini ilk kez açıklamadı. Parti yönetim organlarında konuyu aylar önce masaya getirdi. Türkiye’nin erken seçim şartlarına zorlanabileceğini vurguladı. Gerekçelerini anlattı. Bahçeli iç ve dış olası gelişmelerin yanı sıra milliyetçi oyların hem tavan yaptığı hem de belirleyici olduğu bu kavşakta İYİ Parti rekabetini de göz önüne alarak 2019’a kadar beklenmesini de partisi açısından uygun bulmuyor. 2- Ak Parti ile MHP arasında erken seçim konusunda arka kapı diplomasisi bir süredir devam ediyordu. Başbakan Binali Yıldırım ile Bahçeli’nin yaptığı son görüşmede de konunun gündeme geldiği iddiaları konuşuluyordu. 3- Bahçeli’nin söz konusu açıklamayı yapma nedeni olarak iki senaryodan söz ediliyor. Birincisi, Ak Parti ile birlikte karar alındı, ancak açıklamayı Bahçeli yaptı. İkincisi ise Ak Parti içinde erken seçim isteyen, ancak Cumhurbaşkanı’nın mesafeli duruşu nedeniyle sonuç alamayan bazı isimler devreye girdi. 4- Erdoğan ve Bahçeli’nin Cumhur İttifakı’na atfettikleri önem ve ittifakın çatlamaması için gösterdikleri çaba göz önüne alındığında MHP liderinin erken seçim çağrısını tek başına şekillendirmesi zor görünüyor. Ancak, erken seçim tarihi ve açıklamanın zamanlaması Erdoğan ve Ak Parti’nin içine sinen bir takvimlendirmeyi içermiyor. 5- Bugün iki lider arasında gerçekleşecek görüşme belirleyici olacak. Bu görüşme, Erdoğan ve Bahçeli’nin erken seçimin artıları-eksilerinin eldivensiz konuşulacağı bir görüşme olacak. Görüşmeden, Bahçeli’nin teklifinin dondurulması ya da 26 Ağustos 2018’den farklı bir tarihte erken seçime gidilmesi uzlaşması çıkabilir. Seçimlerin zamanında yapılması olasılığı da dillendiriliyor, ancak, “Macun tüpten çıktı” deniyor. Erdoğan’ın kararı bekleniyor.
Siyaset uzun bir zamandır ittifak hesaplarına kilitlenmiş durumda. Ak Parti ve MHP’nin Cumhur İttifakı’na karşı referandumda “hayır” blokunu oluşturan muhalefetin nasıl hareket edeceği temel soru. Bu nedenle, önceki gün CHP Genel Başkanı Kemal Kılıçdaroğlu’nun İYİ Parti ziyaretinden çıkacak sonuç da merak konusuydu. Aldığım bilgilere göre, İYİ Parti Genel Başkanı Meral Akşener’in açıkladığı gibi, görüşmede ittifak konusu gündeme gelmedi. Kılıçdaroğlu da zaten görüşme öncesinde İYİ Parti’nin kurultayını yapmış olmasından dolayı nezaket ziyaretinde bulunacağını söylemişti. İttifakın konuşulmaması elbette iki parti arasındaki sı cak ilişkileri gölgelemiyor. Aynı sıcak ilişki çemberine Saadet Partisi ve Demokrat Parti’yi de eklemek mümkün. ‘İktidarın isteği’ Dün hem CHP hem İYİ Parti cephesinden, ittifaka nasıl bakıldığı, yapılan son değerlendirmelerin ne olduğu konusunda bilgi alma imkânı buldum. İYİ Parti’den başlayalım. Cumhurbaşkanı adayını Meral Akşener olarak ilk günden açıklayan İYİ Parti’nin görüşünde bir değişiklik yok. Cumhurbaşkanı Tayyip Erdoğan’dan sonra seçimde ikinci sırada Akşener’in yer alacağı ve Cumhurbaşkanlığı seçiminin sonucunun ikinci turda belli olacağı görüşü hâkim. Böylece ikinci turda Erdoğan ile Akşener’in yarışacağı ve diğer partilerin de desteğiyle ipin göğüsleneceği düşünülüyor. Genel seçime gelince. İYİ Parti’de bugüne kadar CHP ile ittifakın gündeme gelmediği ifade ediliyor. Hatta bunun konuşulmasının da parti tabanında tepkiyle karşılandığı belirtiliyor. Yerel seçimde ittifak yapılmasının genel seçimden bile daha güç olduğu, tabanda böyle bir istek olmadığı ve bu tür bir ittifakın iki parti için de ters tepeceği kaydediliyor. İktidardaki Ak Parti’nin sahadaki bu gerçeği bildiği için CHP-İYİ Parti ittifakı söylemini ısrarla dolaşımda tuttuğu düşünülüyor. Kılıçdaroğlu ya da konuşulan isimler olmayacak CHP’de de İYİ Parti’ye yakın bir söylem söz konusu. CHP kurmayları da şu an sadece partilerin kamuoyuna açıkça deklare ettikleri pozisyon üzerinden siyaset geliştirdiklerini söylüyor. Kritik soru Cumhurbaşkanı adayının kim olacağı. Bu konuda ortalıkta çok isim dolanıyormuş gibi konuşulduğu, ancak bunların gerçeği yansıtmadığı belirtiliyor. “Kılıçdaroğlu aday olur mu?” sorusunun yanıtına gelince. Olmayacağı kesin gibi. CHP’nin partinin yönetim kademelerinden üyelerine kadar uzanan geniş bir saha araştırması sonunda bir aday belirleyeceği, bu ismin herkes tarafından benimsenecek, sağdan da oy alabilecek nitelikte olacağının altı çiziliyor. İlkeler ittifakı Kılıçdaroğlu, ittifak için görüşme yapılmadığını, ancak ittifaka kapılarının kapalı olmadığını sürekli olarak söylüyor. CHP’de de İYİ Parti gibi şu an bir ittifak çalışması yapılmadığı ifade ediliyor. Ancak aldığım bilgiye göre, referandumda “hayır” blokunda bulunan partiler, Cumhurbaşkanlığı seçimi öncesi, parlamenter sisteme dönüş, demokratikleşme ve benzeri görüşler üzerinden bir deklarasyon yayımlama hazırlığında. İlkeler ittifakının da bu anlama geldiği ifade ediliyor.
Kılıçdaroğlu’nun hafta sonu yapacağı Hatay ziyaretine ilişkin Erdoğan “İhtiyacı varsa parka ve postal göndereyim” demişti. Erdoğan’a yanıt veren Kılıçdaroğlu, “Parka ve postalı öğrenciliğimden beri giyiyorum. Bizim vatanseverliğimiz parka ve postal vatanseverliği değildir” dedi... Cumhurbaşkanı Tayyip Erdoğan’ın, dünkü grup konuşmasında Hatay’a yapacağı ziyareti eleştirdiği CHP Genel Başkanı Kemal Kılıçdaroğlu ile CHP grup toplantısından sonra, gazeteci arkadaşlarımızla birlikte, konuşma imkânı buldum. Kılıçdaroğlu, güncel gelişmeler ve ittifak tartışmalarıyla ilgili sorularımızı yanıtladı. Sohbet, Erdoğan’ın sözleriyle başladı. Kılıçdaroğlu, Erdoğan’ın sanatçılarla Hatay’a geçen hafta yaptığı ziyareti eleştirmişti. Erdoğan, Kılıçdaroğlu’nun da Hatay’a gideceğini anımsatarak, “İhtiyacı varsa parka ve postal göndereyim” dedi. CHP lideri bu sözler için, “Parka ve postalı öğrenciliğimden beri giyiyorum, onun haberi bile yok. Gerçekten öğrenciliğimde giydim. Bizim vatanseverliğimiz parka ve postal vatanseverliği değildir. Önce ruh olarak vatansever olacaksınız. Reklam üzerinden vatanseverlik olmaz” değerlendirmesini yaptı. ‘Vesayetin göstergesi’ CHP lideri, askeri vesayet konusunda hassas olan Erdoğan’ın Hatay ziyaretinde askeri kamuflaj giymesine ilişkin soru ve “kastedilenin solcu gençlerin giydiği postal olmadığına” ilişkin yorum üzerine şunları söyledi:  “Tahmin ediyorum tabii, biliyorum. Şimdi şöyle saygın hiçbir devlet yönetimi vesayeti kabul etmez, ama devleti devlet yapan o devletin kurumlarıdır. Hukukun üstünlüğüne inanmış kurumlarıdır. Ordusu da Merkez Bankası da Milli İstihbarat Teşkilatı da... Bunlar güçlü oldukları ve hukukun üstünlüğü çerçevesinde çalıştıkları ölçüde o devlet güçlü olur, ekonomisi de güçlü olur. Dolayısıyla demokrasilerde vesayet olmaz. Ama bugün 20 Temmuz darbesinden sonra bir siyasal baskı, Erdoğan vesayeti var. Hiç kimse korkusundan konuşamıyor, yazıp-çizemiyor bunu da en iyi medya mensupları bilirler. Ya oto-sansür uyguluyorlar kendilerine ya da daha rahat yazamıyorlar, bu da zaten vesayetin en açık göstergesidir.” ‘Şovu eleştirdim’ Kılıçdaroğlu, Erdoğan’ın, “Sanatçılarla bizim ziyaretimizi eleştirdi ama şimdi kendisi de gidiyor” sözleri için de “Sanatçılarla gidişini eleştirmedim. Orada klarnet, eğlence, davul ve zurna yani eğlence olmasını eleştirdim. Yani benim 52 şehit verdikten sonra ‘Yaylalar’ türküsü, bilmem nelerle falan şov yapıyorsunuz. 52 şehidin olduğu yerde şov mu yapılır? Ben bunu eleştirdim. Sanatçıların o ortama alet edilmesini de doğru bulmadım. O da yanlış bir şey” dedi. “İttifaka kapalı değiliz” Kılıçdaroğlu’na, İYİ Parti Genel Başkanı Meral Akşener’e yarın yapacağı ziyareti de sorduk. CHP lideri; görüşmede ittifak konusunun gündeme gelip gelmeyeceği konusunda, “Kongreden yeni çıktı, bu seferki bundan dolayı bir nezaket ziyareti. O konuları sonra ele alırız, çünkü daha yasası gelmedi Meclis’e. Tahmin etmiyorum o konunun gündeme geleceğini, ama tabii bu sadece bir tahmin. Onlar şimdi bir kurultaydan çıktılar. Dolayısıyla kendilerini kutlamaya gideceğim. Belki Türkiye’nin içerisinde bulunduğu sorunlar konuşulur. Bir ittifak görüşmesi şeklinde düşünmek doğru değil. Ama bu seferlik. Yoksa biz ittifaka kapalı değiliz. Daha önce de bunu açıkladım” dedi. ‘Önce yasayı görelim’ CHP lideri, Cumhurbaşkanlığı seçiminin ilk turunda her partinin kendi adayını çıkarmasını savunuyor. Buna karşılık, tüm partilerin ilk turda ortak adayda uzlaşacağı bir formül oluşması durumunda tavrının nasıl olacağını sorduğumuzda, “Önce bir yasanının çıkmasını bekliyoruz. Yasa bir çıksın bakalım neyi öngörüyorlar. Nedir yani? Hangi amaca dönük bir düzenleme yapılacak görmek lazım” dedi. “Sizi bu konuda endişeye sokan nedir? Yasa zaten belli değil mi, endişe 100 bin imzanın toplanması konusunda mı?” sorusunu yönelttiğimizde de “Kafamızda birden fazla soru var tabii. Sorunları nasıl çözecek, yasayı hangi temelde getirecekler önce onu bir görmemiz lazım” yanıtını vermekle yetindi. ‘Özel anket çalışması yok’ Kılıçdaroğlu, yerel seçime yönelik özel bir çalışma olup olmadığı, Yalova Milletvekili Muharrem İnce’nin İstanbul için yaptırıldığını söylediği anket çalışmasını sorduğumuzda ise “Öyle bir anket de yok, çalışma da yok, açıklama da. Çeşitli anket kurumlarının çalışmaları var ama biz de sizlerin gördüğü anket sonuçlarına bakıyoruz. Özel bir anket çalışması hiçbir yer için yapılmış değil” yanıtını verdi. İstanbul için şimdiden partisinden çok sayıda aday adayı çıkması konusunda ise “Bu da bizim İstanbul’u kazanacağımızın güçlü dışavurumudur” dedi. ‘Merakla okuyorum’ Kılıçdaroğlu, yerel seçimde aday olmak isteyen CHP’lilerin bir bölümünün zaten adaylıkla ilgili kararı verecek olan Parti Meclisi’nde bulunduğu, Başkanlık Divanı’ndan da iki ismin aday olmak istediği iddiaları ve bu konuda bir önlem alıp almayacağı konusunda, “Hiçbir konuyu ne gündemimize aldık ne de konuştuk. Sadece sizin gündeminizde var, bizim gündemimizde yok. İstanbul, Ankara, Adana, Diyarbakır yok bizim gündemimizde. Ama medyada haber oluyor ben de merakla okuyorum. Bir milletvekili bir yerde aday olmak isteyebilir. Partideki görüşmede de yerel yönetimleri gerçekten fazla konuşmadık. Orada yerel yönetimlerle ilgili bizim belediye başkanlarımızın olmadığı yerlerde belediye başkanları adaylarımızın önceden belirlenmesinin yarar sağlayacağı söylendi, biz de ona uygun dedik. Asıl konu buydu” yorumunu yaptı. ‘BM el koymalı’ Kılıçdaroğlu, “Suriye’de Duma’daki kimyasal saldırı konusuna nasıl bakıyorsunuz?” sorusu üzerine de “BM’nin el koyması, tarafsız bir heyetin gelip sorgulaması lazım. Bu çirkin bir olay, ön yargılarla çözülecek bir olay değil. Sağlıklı, tutarlı, BM’nin raporlarıyla gereğinin yapılması gerekir” dedi. Daha önce Suriye’de BM’nin kimyasal saldırı tespit etmesine rağmen sonuç alınamaması konusunda da “Yanlış hatırlamıyorsam o kimyasalın nerede üretildiği konusunu bulamadılar. Suriye mi, terör örgütleri mi kullandı o yoktu” diye konuştu.
Cumhurbaşkanı Tayyip Erdoğan’ın, “devlet günü” olarak bilinen perşembe kabullerinde bu hafta olağan dışı bir görüntü vardı. Erdoğan, her perşembe yaptığı gibi MİT Müsteşarı Hakan Fidan’ı kabul etti. Ancak Fidan’ın yanında bu kez kalabalık bir heyet vardı. Fidan’la birlikte, müsteşar yardımcıları, Zeytin Dalı Harekâtı’na yön verilen Hatay bölgesindeki ünitelerde görev yapan istihbaratçılar, Özel Operasyon Başkanı ile harekâtta görev almış uzman isimler de Erdoğan tarafından kabul edildi. Erdoğan, Beştepe’deki kabulde, harekâttaki başarıları nedeniyle kendilerine teşekkür etti. Bu teşekkürün nedeni sadece Zeytin Dalı Harekâtı’nda, “girilemez” denilen Afrin’de elde edilen sonuç değil. Teşekkürün beş nedeni Erdoğan’ın özel teşekkürünün nedenleri şöyle sıralanıyor: - Afrin operasyonunda Türkiye’nin kırmızı çizgisi olan sivillerin zarar görmemesinde gösterilen başarı. - Genelkurmay’la harekât boyunca yürütülen en üst düzey koordinasyon. - Başta Rusya olmak üzere, sahadaki ülkelerdeki muhataplarla yürütülen arka kapı diplomasisi. - Kamuoyuna yansımayan kriz süreçlerinde gösterilen refleks ve sonuç alıcı koordinasyon. - ÖSO’nun eğitimi, sahadaki kontrolü, yönlendirilmesi ve ÖSO kaynaklı olası yol kazalarının önlenmesindeki başarı. Yeni MİT Kabulde, başta MİT Müsteşarı Fidan olmak üzere Külliye’de ağırlanan isimler de Erdoğan’a verdiği destek nedeniyle teşekkürlerini sundu. Başkentte MİT’in son dönem başarıları konusunda önemli değerlendirmeler yapılıyor. MİT, 15 Temmuz’dan sonra FETÖ bilmecesinin çözülmesinde en etkili rolü oynayan kurum. Bir yandan FETÖ mücadelesini kurum içinde ve dışında sürdürüp diğer yandan reform süreci başlatarak MİT’i yeniden yapılandırmak kolay değil. MİT’teki reform süreci ile güvenlik istihbaratı, stratejik istihbarat, özel faaliyetler, teknik istihbarat, koordinasyon ve kurumsal ilişkiler gibi alanlarda yeni müsteşar yardımcılıkları ihdas edildi. Elektronik-teknik istihbarat başkanlığı, FETÖ başta olmak üzere örgütlerin siber faaliyetlerini izlemeye aldı. Özel faaliyetler başlığı altında Suriye ve Irak’ta sahada kritik görevler yürütüldü. En önemli adım, MİT’in doğrudan Cumhurbaşkanlığı’na bağlanmasıyla atıldı. Doğrudan iletişim ve hızlı karar alma süreci geliştirildi. Bu süreç, MİT’in sadece operasyonel başarısını değil moral-motivasyonunu da artırdı. Kosova’dan yeni operasyonlara MİT, son dönem kritik yurt dışı operasyonlarından birine Kosova’da imza attı. Ankara kulislerine yansıyan bilgilere göre Türkiye’ye getirilen 6 FETÖ mensubu, örgütün Avrupa’daki hiyerarşik yapısı, Avrupa’daki operasyonları ve bağlantıları ile Türkiye’deki irtibat noktaları konusunda önemli bilgiler veriyor. “Kosova operasyonu yeni operasyonları doğuracak” deniyor. FETÖ’nün, 15 Temmuz’dan sonraki yeni yapılanmasının kodlarının anlaşılabilmesini sağlayacak büyüklükte bir operasyondan söz ediliyor. Türkiye’nin bir kenti büyüklüğündeki Kosova’daki FETÖ’ye bağlı 5 okulda, 250 öğretmen, 5 bin öğrenci var. Yakalanan 6 isim belki firari durumdaki FETÖ’cü savcılar, örgütün tanınan firari isimleri kadar bilinmiyor, ancak sahip oldukları bilgiler ve bağlantıları itibarıyla önemleri bu isimlerin çok daha ötesinde. Zira FETÖ de temizlik işçisinin belediye başkanına emir verebildiği KCK gibi legal alandaki görüntünün aksine, farklı örgütlenen bir örgüt. Erdoğan’ın MİT’e yaptığı jestin bir diğer nedeni de bu operasyon.
Ankara’da dün tarihi bir tören vardı. Cumhur-başkanı Tayyip Erdoğan ve Rusya Devlet Başkanı Vladimir Putin, ilk lisanslaması 1976 yılında Atom Enerjisi Komisyonu tarafından gerçekleştirilen Akkuyu’da yapılacak Nükleer Santral Projesi’nin temeli için Ankara’dan butona birlikte bastı. Eş zamanlı olarak Mersin’de temelin atılmasıyla Türkiye’nin nükleer enerji macerası fiilen başladı. Enerji savaşları 1. Dünya Savaşı’ndan 100 yıl sonra Ortadoğu’nun yeniden haritalandırılmaya çalışılması, ABD’den Rusya’ya, Çin’den AB ülkelerine kadar süper güçlerin dünyanın çeşitli bölgelerinde yürüttüğü vesayet savaşları hep enerji odaklı. Enerjiye hükmedenin önümüzdeki on yılların süper gücü olacağından hareketle, büyük ülkeler bir yandan yeni teknolojiler peşinde koşuyor, diğer yandan bilinen enerji kaynaklarından en yüksek payı almaya çalışıyor. Türkiye, katma değeri yüksek doğal enerji kaynaklarından yoksun bir ülke olarak, bu savaşta hep geride kaldı. 2000’li yıllardan itibaren doğal gaz sevkiyatı açısından coğrafi öneminin farkına vardı ve buna yönelik stratejiler geliştirmeye başladı. Ancak yeterli olmadı ve dışa bağımlılık hâlâ geride bırakılamadı. Sadece bir yatırım değil Nükleer enerji üretimi bu açıdan bir dönüm noktası. Türkiye’nin tükettiği enerjinin yüzde 10’unu karşılayacak, yaklaşık 20 milyar dolara mal olacak, 4 reaktörlük bu mega proje, inşa aşamasında 10 bin, işletme aşamasında 3 bin 500 kişilik istihdam sağlayacak. Sinop’ta yapımı planlanan nükleer tesisin de devreye girmesiyle tükettiğimiz toplam enerjinin neredeyse yüzde 20’sini iki büyük projeden elde eder noktaya geleceğiz. 2010’da Rusya ile imzalanan protokol sonrasında 8 yıllık bir projelendirme ve lisanslama aşamasından sonra temeli atılan Akkuyu’nun yaratacağı asıl değerlerden biri de teknoloji transferi. Proje kapsamında Rusya’da bu alanda eğitim gören, sayıları 600’e kadar çıkacak olan öğrenciler, Akkuyu’da çalışan mühendis ve teknik elemanlar, geçilen bu yeni fazda Türkiye’nin de yüksek teknoloji üreten ülkeler arasına girmesi için sorumluluk üstlenecek. Rusya-Türkiye ilişkileri Akkuyu’nun bir başka önemi, Türkiye-Rusya ilişkilerini krizlerden, gelişmelerden bağımsız olarak sürekli kılacak olması. Düşürülen Rus uçağıyla dibe vuran ilişkilerin bu kadar kısa sürede toparlanmasının, Rusya’dan S-400 füzelerinin alınması aşamasına kadar ilerlemesinin temel sebebi iki ülkenin bölgede birbirlerine duyduğu ihtiyaç. Akkuyu ise bambaşka bir aşama. Proje, iki ülkenin jeopolitik ve stratejik açıdan bağlarını güçlendirme, sürekli kılma ve her iki tarafa bölgede ayrı bir güç kazandırma anlamı da taşıyor. Cumhurbaşkanı Erdoğan da dün Akkuyu’nun enerji kapasitesinden bahsederken, enerji güvenliğine ve projenin yaratacağı gelecek projeksiyonuna dikkati çekti. Santralin cumhuriyetin 100. yılı olan 2023’te faaliyete geçecek olması da bu projeksiyonun bir başka yansıması. Nükleer enerji tartışmalı bir alan. Buna karşılık, dünyada 31 ülkede 450 nükleer santral işletmede ve Akkuyu ile birlikte inşası süren nükleer santral sayısı 56. Çevreciler ve projeye itiraz edenlerin eleştirilerinin farklı aşamalarda projeye kazanım olarak yansıdığı da inkâr edilemez. Bu itirazların varlığı, nükleer enerjinin üretimi ve kullanımı konusunda denetim görevi görmeye devam edecek. Enerjinin, “her şey” anlamına geldiği yeni dünyada, Akkuyu’nun yaratacağı değerlerin Türkiye’ye katacaklarını süreç içerisinde izleyeceğiz.  
Suriye odaklı gelişmeler hız kazandı. İki önemli haber ABD ve Fransa’dan geldi. ABD Başkanı Trump, Suriye’den, üstelik, çok kısa sürede, çekileceklerini açıkladı.  Bu açıklamanın sahada kısa vadede sonuçları olacak somut adımlarla ne zaman hayata geçeceği dün itibarıyla bir muamma. Ama sonuçta kısa süre önce “Suriye’den şu anda çekilmeyi düşünmüyoruz” diyen ABD’nin geldiği nokta bu.  ABD’nin Suriye’den çekilmesinden çok, arkasında nasıl bir Suriye bırakmak istediği önemli. Bu noktada denklemin bir tarafında önce “gitmeli”, sonra “kalmalı” dedikleri Esad rejimi, diğer tarafında ise Suriye coğrafyasındaki en büyük müttefiki PKK-YPG var. Soru: ABD Suriye’den çekilirse PKK-YPG’yi kime teslim edecek ve cebine ne koyarak bırakacak? Diğer sıcak gelişme Fransa Cumhurbaşkanı Emmanuel Macron’un YPG temsilcilerini ağırlaması ve ardından gelen Türkiye ile YPG arasında arabuluculuğa hazır olduklarına yönelik açıklamalar. Hatta Fransa tarafından doğrulanmasa da YPG’den gelen Menbiç’e Fransızların asker göndereceği yönündeki beyanlar. Bir yandan bu kritik açıklamalar gelirken, diğer yandan YPG’ye Suriye içinde yeni bir kimlik kazandırma süreci de devam ediyor. ABD’nin öncülüğünde daha birkaç gün önce Rakka’da yapılan, YPG’nin kurduğu sözde Kuzey Suriye Federasyonu’nun başı çektiği farklı gruplardan 700 temsilcinin katıldığı toplantıda, “Suriye Gelecek Partisi”nin temelleri atıldı. Proje örgüt Bu tablo, Rusya ile de dirsek temasını sürdüren PKK-YPG’nin bölgeyi yeniden dizayn etme çabalarında nasıl her yöne çekilebilen elverişli bir yapı olduğunu tekrar tekrar gösteriyor.  Bunun içindir ki son Milli Güvenlik Kurulu bildirisinde ilk kez “proje terör örgütü” ifadesinin kullanılması boşuna değil. MGK bildirisinin 1. maddesinde, tam da örgütün bu yapısının altı çizilir biçimde, “PKK/PYD-YPG, DEAŞ, FETÖ/PDY gibi proje terör örgütleri” ifadesinin kullanılması, dünyaya da bir mesaj niteliği taşıyor. Bu ifade, literatürde, “Temsilcisi olduğunu iddia ettikleri kesimlere hiçbir faydası olmayan, perde arkasındaki bazı odakların çıkarlarına hizmet etmekten başka bir şey yapmayan, esasen varlık nedenlerini de projeye borçlu olan terör örgütleri” için kullanılıyor. Ankara, bu ifadeyle, PKK/PYD-YPG’nin bölgeler, projeler doğrultusunda belli egemen güçlerin çıkarlarına hizmet için kullanıldığını, taşeronluk yaptığını vurguluyor. ‘YPG, SDG tutmadı, bu üçüncüsü’ Başbakan Yardımcısı Bekir Bozdağ’a, MGK bildirisinde yer alan ifadenin anlamını sorduğumda, ABD’nin tutumuna dikkati çekerek, şunları söyledi: “Amerikan sözcüsü yeni bir parti açıkladı; Suriye Gelecek Partisi, SGP. Birinci proje olan, PYD-YPG tutmadı, revizyon yaptılar SDG’ye çevirdiler, SDG projesi de tutmadı, SGP’ye çevirdiler. Bu çok net bir şekilde proje olduğunu gösteriyor. MGK bir gerçeği tespit etmiştir. FETÖ de ABD’de ve proje örgüt. O zaman sormak lazım: Bu FETÖ’yü Türkiye’ye tercih ettiren şey nedir? PYD/YPG’ye TIR TIR silah vermesinin nedeni nedir? Bunlar emperyalistlerin kucağında onların beslediği büyüttüğü örgütlerdir.”  İçte ve dışta PKK ile türevlerinin odağında yer aldığı projelerin arkası gelmiyor. Cumhurbaşkanı Tayyip Erdoğan, dün Macron’la, frekansını yükselterek yaptığı görüşmeyi anlatırken, Türkiye’nin terör örgütleriyle masaya oturmayacağını net biçimde ifade etti. Kuzey Suriye’yi merkezine alan proje ne olursa olsun, Türkiye’nin kırmızı çizgilerini sonuna kadar koruyacağını da tekrar ilan etmiş oldu.
CHP lideri Kılıçdaroğlu’nun Cumhurbaşkanı Erdoğan için “FETÖ’nün siyasi ayağı” ifadesi Ak Parti cephesinde sert tepki görürken Başbakan Yardımcısı Bozdağ, Kılıçdaroğlu için “terbiyesiz, saygısız, edepsiz ve densiz, alçak” ifadelerini kullandı. Başbakan Yardımcısı Bekir Bozdağ, salı günkü grup toplantısında Cumhurbaşkanı Tayyip Erdoğan için “FETÖ’nün siyasi ayağı” sözlerini sarf eden CHP Genel Başkanı Kemal Kılıçdaroğlu’na sert tepki gösterirken, FETÖ’nün CHP için imtiyazlı bir örgüt olduğunu iddia etti. Dün Meclis’te görüşme imkanı bulduğum Bozdağ’a, sohbetimizin başında, FETÖ’nün devlet kurumlarından bütünüyle temizlenip temizlenmediğine ilişkin tartışmayı sordum: “FETÖ ile mücadelenin kısa sürede bitmesi ihtimali yok” diyen Bozdağ, şöyle devam etti: ‘1-2 senede bitmez’ “Örgütün yapısı, çalışma usulü nedeniyle bu örgüt üyelerinin tespiti çok büyük zorluklar çıkartıyor. Kripto bir yapı ile karşı karşıyayız. Şu anda bilinen, tespit edilen FETÖ’cü teröristler devletten arındırıldı. Ama bunların takiye nedeniyle ve çalışma yöntemleri nedeniyle tespit edilemeyenleri olabilir. FETÖ şu anda Türkiye’nin hem içinde hem dışında, uluslararası alanda Türkiye’nin aleyhine çok büyük kampanyalar yürütüyor. Bu nedenle FETÖ ile mücadele 1-2 sene içinde bitecek bir mücadele değildir. Türkiye’ye ihanet için her türlü alçaklığı yapıyor. Türkiye’de şu anda Allah’a şükür bir gücü, organizasyon kabiliyeti kalmadı. Ama bundan sonra Türkiye’de yeniden palazlanmaması için yapmamız gereken çok şey var. Ayrıca, henüz tespit edilememiş kripto FETÖ’cülerin tespiti ve yargıya teslimi çalışmaları devam ediyor, edecek. Bir savsaklama, bir gecikme olması söz konusu değil.” Bozdağ, Kılıçdaroğlu’nun Cumhurbaşkanı’na yönelik sözleri için çok sert ifadeler kullanarak, şunları söyledi: DARBEYİ KILIÇDAROĞLU’NA MI YAPTILAR?: Sayın Cumhurbaşkanı’na karşı çok büyük bir saygısızlık, çok büyük bir terbiyesizliktir. FETÖ bir terör örgütüdür. Türk yargısı bunu saptamıştır. Halkın kararı da öyledir. Cumhurbaşkanı için ‘FETÖ’nün siyasi ayağı’ demek büyük bir edepsizlik, büyük bir saygısızlıktır. Bir ana muhalefet partisinin liderinin FETÖ ile en kararlı mücadeleyi yapan bir Cumhurbaşkanı’na karşı bu yaklaşımı büyük bir densizliktir. Ayrıca sadece sayın Cumhurbaşkanı’na değil Türk milletine, devlete hakarettir. Türkiye’de FETÖ-PDY’yi terör örgütü kabul eden ilk başbakan da ilk cumhurbaşkanı da ilk lider de Cumhurbaşkanımız Sayın Recep Tayyip Erdoğan’dır. Bu örgütü terör örgütü ilan eden ilk cumhuriyet hükümeti de Cumhurbaşkanımızın Başbakanlık yaptığı Cumhuriyet Hükümetidir. Bir tane örnek yoktur. FETÖ terör örgütü darbeyi kime karşı yaptı? Cumhurbaşkanı’na karşı yaptı, hükümetimize karşı yaptı. FETÖ şu anda kime düşmanlık yapıyor? Kılıçdaroğlu’na mı yapıyor? Cumhurbaşkanımıza ve AK Parti’ye karşı yapıyor.  ERDOĞAN DÜŞMANLIĞINI MEZİYET SANAN ALÇAKLAR: İşte görüyorsunuz en son ‘AİDS olacak’ diyor. İlaç yapılacak diyor, suikast diyor. Bunları kime diyor, Kılıçdaroğlu’na mı diyor? Cumhurbaşkanımızın kararlılığı olmasaydı FETÖ ile böylesi etkin bir mücadele yapılamazdı. FETÖ terör örgütü ile ilgili siyasi ayak tartışması konusunda kim ne derse desin ama Cumhurbaşkanı’na dönüp böyle bir şey demek izan, vicdan, insaf sahibi, hakkaniyetli birinin söyleyebileceği bir iş değildir. Erdoğan düşmanlığını bir meziyet zanneden alçaklar bunu söyleyebilir. Ama sokaktaki izan, insaf sahibi insanlara sorun; ‘FETÖ ile Türkiye’de kim mücadele etti’ diye, ‘Erdoğan’ derler. FETÖ örgütünün bütün mensuplarıyla imha etmek için saldırdığı kişi Cumhurbaşkanı’dır.  CHP FETÖ’nün SİYASİ AYAĞI GİBİ ÇALIŞTI: FETÖ eğitimde güçlüydü. Eğitim alanında sahip olduğu imkanların hiçbiri kaldı mı? Dershaneleri kim kapattı, üniversiteleri kim kapattı? Erdoğan. Ortaöğretim okulları, pansiyonları kim kapattı? AK Parti hükümetleri. Medya ayağı vardı bunların, kim kapattı? Cumhurbaşkanı’nın liderliğindeki AK Parti kapattı. Örgütü finanse eden şirketler, kişiler vardı. Bunların üzerine kim gitti? Cumhurbaşkanı gitti. Bankacılık sisteminin üzerine kim gitti? Orduda, yargıda, emniyette, istihbaratta, dışarıda, içeride bütün kurumlara sızmış FETÖ’cüleri temizlemek için kim adım attı? Cumhurbaşkanı’nın liderliğindeki kadrolar. Peki bütün bunlar olurken dershaneler kapatılmasın diye kim çalıştı? CHP çalıştı. Dershaneler düzenlemesini Anayasa Mahkemesi’ne kim götürdü? CHP götürdü. 17-25 Aralık’a en büyük desteği kim verdi? CHP verdi. Oluşturulmuş sahte kasetleri FETÖ’cülerden alıp Meclis’te yasayı çiğneyerek dinlettiler. Sahte kasetleri alenileştirerek adeta FETÖ’nün siyasi ayağı olarak çalıştı. MİT TIR’ları hadisesinden bir milletvekilleri şu anda içeride.   DARBEYİ SİYASİ AYAĞA MI YAPTI?: 15 Temmuz’da darbeyi FETÖ kime karşı yaptı, kendi siyasi ayağına karşı mı darbe yaptı? Ak Parti iktidarına ve Cumhurbaşkanı’na karşı yaptı. Kılıçdaroğlu, Yenikapı’ya geldi ama kontrollü darbe iddiasını ilk söyleyen Fethullah Gülen’dir sonra da Türkiye’nin her bir tarafına yayan Kılıçdaroğlu’dur. ‘Adil Öksüz MİT ajanıdır’ diye açıklama yaptılar. Savcılığa dosyalar verdiler, sahte olduğu ortaya çıktı. Bu da ABD’den geldi onlara. MAN Adası olayında da aynı şey oldu. Adalet yürüyüşü, mağdur edebiyatı... KHK mağduru olan insanlar yok, FETÖ’nün mağduru olan insanlar var.  BANKALARINA CHP’LİLER PARA YATIRDI: Bankaları kapandığında kapanmasın diye para yatıran CHP’yi vekiller vardı. Kılıçdaroğlu’nun yazdığı mektup var. Gazetelere el konulduğunda hepsi oradaydı. FETÖ-PDY’nin terör örgütü olduğunun kimse tarafından bilinmediği dönemde, 10 sene önce bir şey olmuş, CHP onu ortaya getiriyor. CHP’ye sorarsan ‘ben haksızlığa karşı herkesi savunuyorum’ diyor. Baktığınız zaman FETÖ terör örgütüne ayrı bir imtiyaz veriyor CHP. PKK, DHKP-C de FETÖ gibi CHP nezdinde imtiyazlı terör örgütleri. Bakıyorsunuz Boğaziçi Üniversitesi’nde Türk askerine “katil” diye bağırıyorlar. Askerimizi terörist ilan ediyorlar. CHP onlara sahip çıkıyor. O zaman sormak lazım, terör örgütü üyeleri üniversite öğrencisi olursa propaganda yapmak onlar için suç olmaktan çıkar mı?  AK PARTİ FETÖ TEMİZLİĞİNİ YAPTI FETÖ ile ilgili temizlik yapan partilerin başında AK Parti gelir. Neden, çünkü biz FETÖ’yle uzun zamandır mücadele ediyoruz. Daha FETÖ’nün terör örgütü vasfı bütün boyutlarıyla ortaya çıkmadan önceden başlamıştır. 7 Şubat MİT Müsteşarı olayı, dershane tartışması budur. AK Parti’nin 2012 Eylül ayında kongresi oldu. Arkasından 2015’te bir daha kongre yaptık. Bütün il, ilçe kongrelerimizi yaptık. Bütün teşkilatları gözden geçirdik. İrtibat, iltisak olanları zaten gönderdik, bu şüpheyi taşıyan herkesi de partinin yönetimlerinden uzaklaştırdık. Arkasından şimdi yine kongre yaptık. Bu kongre sürecinde de aynı hassasiyetle hareket ettik. 7 Haziran ve 1 Kasım seçimlerinde de ana kriterimiz FETÖ şüphesi taşımamak olmuştur. 2014 belediye meclislerinde de bizimle harp yapıldı. O dönemde hatta bazı belediye başkanları açıklandığı halde biz daha sonra o isimleri değiştirdik. AK Parti bu noktada kendi içerisinde temizlik yapmıştır. Türkiye’de temizlik yapmış bir parti varsa o da AK Parti’dir. ALLAH CANIMIZI ALSIN DAHA İYİ: Onlar Cumhurbaşkanımıza suikast yapacaklar, Cumhurbaşkanımıza ve ailesine iftira yapacaklar, milletimize ve devletimize ihanet edecekler, darbe yapacaklar biz de FETÖ’nün lehine nefes alacağız. Yok böyle bir şey. Allah bize bir lahza da olsa, FETÖ lehine nefes aldıracağına canımızı alsa daha iyi.
Varna’daki zirvede AB’den Türkiye’ye yönelik tavrını değiştirmesini ve yapıcı tutum sergilemesini isteyen Erdoğan, “Bir araya gelinmiş olması, karşılıklı oturup meseleleri konuşmak önemliydi. Diyalog kanallarını açık tutmanın önemi üzerinde durduk” dedi  VARNA Cumhurbaşkanı Recep Tayyip Erdoğan’la, AB-Türkiye Zirvesi’ne katıldığı Varna’dan dönüş yolunda konuştuk. Erdoğan, AB ile aynı masada, karşılıklı konuşmanın önemine değinirken, ilişkilerin geleceği konusunda, “Güçlü iseniz gelişmeler farklı oluyor” yorumunu yaptı. “Zirvede AB’nin Türkiye’ye karşı haksız eleştiri yöneltmek ve çifte standart uygulamak yerine yapıcı bir tutum sergilemesinin, hem münasebetleri iyileştireceğini, hem de işleri kolaylaştıracağını anlattım” diyen Erdoğan diyalog kanallarını açık tutma konusunda tam bir mutabakat olduğunu söyledi. Irak’ın söz verdiği gibi teröristlerden temizlememesi halinde Sincar’a operasyon yapılacağını tekrarlayan Erdoğan, ABD ile ilişkiler konusunda sahadaki uygulamalara bakılması gerektiğini kaydetti. Erdoğan, AB’nin iki Yunan askerinin serbest bırakılması talebine ise “Ben adaletten büyük değilim” yanıtını verdiğini vurguladı. Erdoğan’ın sorularımıza verdiği yanıtlar şöyle: 3 MİLYAR EURO GÖNDERİLECEK: Zirvede, Avrupa Birliği Konseyi Başkanı Sayın Donald Tusk ve AB Komisyonu Başkanı Jean-Claude Juncker’in yanında AB Dönem Başkanı olarak (Bulgaristan Başbakanı) Boyko Borisov da vardı. Zirve öncesinde Sayın Borisov ile  ikili bir görüşme yaptık. Zirvede, muhtelif konuları ele alma imkanımız oldu. Mülteciler meselesinde bunların 3+3 milyar euro tutarında bir yardımı söz konusuydu. İlk diliminden şu ana kadar aktarılmış olanı 1 milyar 850 milyon civarında. İkinci 3 milyar euro’nun gönderileceğini belirttiler. Biz, aracı kurumlar üzerinden değil, doğrudan bizlere ulaştırılmasını istiyoruz. Zira aracı olunca bir kısmı komisyon harcamalarına gidiyor. Onlar da belirli bir prosedürü olduğundan, proje kapsamında aktarma yapıldığından bahsediyorlar. AB ve Dışişleri bakanlarımız yakından takip edecekler. PROJE BAZLI ORTAYA KOYALIM: (AB, 3+3 milyar Euro’luk yardımın kontrolünü doğrudan Türkiye’ye vermiyor. Bu hususta ne düşünüyorsunuz?) Biz mülteciler için 31 milyar dolar yatırım yapmış durumdayız zaten. Bu konuda kendilerine yaklaşık 7 dakikalık video gösterimi de yaptık. ‘Neler yaptığımızı gelin bizzat görün’ dedim. Ama onlar yardımın projeler üzerinden aktarılabileceğini söylüyorlar. Madem öyle, biz onların dilini anladığımızı göstermek için, projeleri hızla devreye sokalım. Sağlık, eğitim vb. konularda neler yaptığımızı projelerle ortaya koyalım. Madem proje bazlı ödüyorlar, o zaman bu dediğimi yapmamız lazım. MUTABAKAT OLUŞTU: Ele aldığımız bir diğer konu, Gümrük Birliği Anlaşması’nın güncellenmesi. Sayın Juncker ve Sayın Tusk ile bir mutabakat oluştu. Önümüzdeki ay yayınlanacak olan AB Komisyon raporunun adil ve dengeli olması hususundaki beklentimizi de kendilerine ifade ettik. GÖRÜNTÜLERLE ANLATTIK: Gerek DEAŞ’a, gerek PKK, PYD, YPG gibi terör örgütlerine karşı verdiğimiz mücadeleden taviz vermeyeceğimizi; geri adım atmayacağımızı ifade ettik. Kürtlerle problemimiz olmadığını, terör örgütleriyle mücadele ettiğimizi anlattık. Operasyonlarımızı Kürtlere yönelik gibi görmenin yanlış olduğuna; dezenformasyonlara itibar edilmemesi gerektiğine dikkati çektik. Nitekim, Türkiye’de Kürt vatandaşlarımızın çoğu bizim partimizi desteklemektedir. Terör örgütlerinin safları arasında ABD dahil batıdan gelmiş yabancı savaşçılar da var. ‘Takip ederseniz kimlerin kıyafetinde hangi ülkelerin amblemlerinin, kokartlarının olduğunu görebilirsiniz’ dedik. Afrin’de terör örgütünün açtığı tünelleri, tünellerin altında kurulmuş hastaneleri, ameliyathaneleri, ele geçirilen UNICEF ilaçları gibi konuları kendilerine görüntüler eşliğinde aktardık. “ADALETTEN BÜYÜK DEĞİLİM” DEDİM: Kıbrıs ve Yunanistan ile ilişkilerimiz üzerinde de duruldu. Sınırı geçtiği için tutuklanan iki Yunan askerinin durumu konuşuldu. Konunun yargıda olduğunu anlattık. ‘Siz çok büyük bir ülkesiniz, siz büyük bir Cumhurbaşkanısınız, o iki askerin bırakılmalarını sağlayın’ dediler. Ben de cevaben, ‘Ben adaletten daha büyük değilim. Yargı makamlarının verecekleri kararı beklemek lazım’ dedim. Tabii ki iki asker konusunun üzerinde bu denli duranların, darbeye karıştıktan sonra Yunanistan’a kaçan Türk askerlerinin iadesi meselesi üzerinde hiç durmamalarının hakkaniyetle bağdaşmadığını da anlattım. Bu konuda seslerini çıkarmayanlar, iki Yunan askerinin bırakılması gerektiğinden bahsediyorlar. Yargı kararının beklenmesi gerektiğini söyledim. YAPICI TUTUM ÇAĞRISI: AB’nin Türkiye’ye karşı haksız eleştiri yöneltmek ve çifte standart uygulamak yerine yapıcı bir tutum sergilemesinin, hem münasebetleri iyileştireceğini, hem de işleri kolaylaştıracağını anlattım. Diyalog kanallarını açık tutmanın önemi üzerinde özellikle durduk. Bu konuda tam bir mutabakat var. AB ile ilişkilere ivme kazandırmanın, bölgesel konularda daha sık istişarenin faydalı olacağı üzerinde durduk. KARŞILIKLI KONUŞMAK ÖNEMLİ: (Basın toplantısında iyileşme olduğunu gözledik. AB’de bir fikir, anlayış değişikliği var mı?) Tusk’un ve Juncker’in konuşmalarından bir şeyler almışsınızdır. Bir araya gelinmiş olması; karşılıklı olarak oturup meseleleri konuşmak önemliydi... BAKALIM MEVLAM NEYLER: (Vize serbestisi konusunda takvimlendirme söz konusu mu?) Bunu artık AB Bakanımız Ömer beyler takip edecek. Bu konuda, Şubat’ta kağıt verilmiş, Nisan’da görüşmeler için teknik heyet gelecek. AB ve Dışişleri bakanlarımız takip edecek. Bakalım Mevlam neyler... GÜÇLÜYSENİZ FARKLI OLUYOR: (Varna’daki zirve, AB üyesi kimi ülkelerin Türkiye ile müzakerelere son verilmesi gerektiğinden söz ettiği bir dönemde gerçekleşti. Toplantı olumlu geçtiğine göre, zor sürecin artık geride kaldığını söyleyebilir miyiz?) Tabii ki, ‘Her şey dört dörtlük, bütün olumsuzluklar geride kaldı’ demek, kendimizi yanıltmak olur. Ama liderler düzeyinde bir araya gelmemiz; beraberce masaya oturup samimi bir şekilde konuşmamız önemliydi. Arkadaşlarımızın bundan sonra sıkı markaj yapmaları lazım. Ama olay eninde sonunda, ülke olarak ne kadar güçlü olduğunuzla da alakalı. Güçlü iseniz gelişmeler de daha farklı oluyor. Olumlu gelişmeler, Fırat Kalkanı’nın, Zeytin Dalı’nın, şehitlerimizin, gazilerimizin bereketidir bence. ‘Doğu Akdeniz’de geri adım atmayız’ (Doğu Akdeniz’le ilgili daha önce Brüksel’de Türkiye’ye eleştiriler gelmişti. AB bu olaya nasıl bakıyor?) Doğu Akdeniz’deki hidrokarbon kaynakları konusundaki tavrımızdan bizim geri adım atmamız söz konusu değil. Biz, KKTC’nin haklarının yok sayılamayacağını söylüyoruz. Orada bulunacak doğalgaz ve petrolde Kıbrıs Türklerinin de hakkı olduğunu söylüyoruz. Oradaki hidrokarbon kaynaklarına, adanın hem kuzeyi hem güneyi eşit oranda ortak olmalı. Ancak Rum kesiminin derdi başka. Rum kesimi, ‘Biz hangi firmaya istersek onlara sondaj yaptırırız’ diyor. Biz de ‘Güney ve kuzey bir araya gelsinler; hangi uluslararası firmaya vereceklerse onun kararını beraber alsınlar’ diyoruz. AB’nin bu meselede tarafsız davrandığını söyleyemeyiz.  ONLAR GİBİ HAREKET ETMEYİZ: (İngiltere-Rusya arasındaki casusluk krizi büyüyor. AB’de 14 ülke Rus diplomatlar hakkında sınır dışı etme kararı aldı. Türkiye’ye bu yönde bir baskı var mı?) Konuyla alakalı olarak Dışişleri Bakanlığımız, Türkiye’nin kanaatini gerek NATO’ya gerek AB’ye iletiyor zaten. Bizim tamamen onlar gibi hareket etmemiz söz konusu değil. Bir iddiaya istinaden bazı ülkeler bir adım attı diye, biz de aynı adımı atalım anlayışı içinde olmayız. 'EĞER IRAK ÇIKARMAZSA SİNCAR'A DA GİRERİZ' (Sincar konusunda Türkiye ne yapacak?) Fırat Kalkanı ve Zeytin Dalı Harekatı, terörle mücadele konusundaki kararlı duruşumuzu ortaya koydu. Irak yönetimi de hassasiyetimizi biliyor. Bize haber gönderdiler. ‘Sincar’da gerekli operasyonu birkaç yoldan başlattık, yapıyoruz’ dediler. Şimdi onlarda istihbaratın başına geçen yeni bir isim var. Hakan (Fidan) Bey’in muhatabı. Gelmiş, görüşmüşler bugün (dün). Olumlu istikamette gelişmeler olduğunu belirtiyorlar. Biz de takipçisi olacağız işin. (YBŞ’liler (Şengal Savunma Birliği) ile Irak askerlerinin fotoğrafları yansıdı. YBŞ’nin sözde liderinin Sincar’ı terk etmeyecekleri beyanatları var) YBŞ vesaire bunların tümü hikaye. Biliyorsunuz, YPG-PYD’nin ardından SDG’yi çıkardılar. YBŞ de ona benzer bir şey. Biz kimin ne olduğunu gayet iyi biliyoruz. Artık biz hem hakka’l-yakin hem ayne’l-yakin gidiyoruz. Yani sadece beyanatlara bakmıyoruz; ne yapıldığını teyit etmeyi, gözlerimizle de görmeyi esas alıyoruz. Sincar’dan teröristler çıkarılıyor ise ne ala. Yok çıkarılmamışlar ise sınırımıza 60 km. mesafedeki Sincar’a da operasyon yaparız. BİR GECE ANSIZIN: (Azez’deki Tel Rıfatlılar, TSK ve ÖSO’ya bir çağrı gönderdiler. Siz de Zeytin Dalı’nı tamamlayacağınızdan söz ettiniz. Yol haritanız nedir, Münbiç’e devam eder mi bu operasyon?) Bunlar önceden açıklanacak konular değildir. Hep ne diyorum ben? ‘Bir gece ansızın gelebiliriz!’. Gidecek olursak, bir gece ansızın gideriz. Bunun takvimini, yol haritasını verip düşmanı uyandırmak zaten doğru da olmaz. Biz bu tür işlerin planlarını komuta kademesi ile aramızda yapar; o doğrultuda harekete geçeriz. UYGULAMALARA BAKMAMIZ GEREKECEK: (ABD Başkanı Trump ile birçok kez telefonda görüştünüz. Anladığımız kadarıyla liderler düzeyinde belirli bir irade ortaya konuyor. Ancak daha sonra müttefiklikle bağdaştırılamayacak açıklamalar yapılmasına tanık oluyoruz. Benzer sorunlar yaşanmayacağı yönünde bir kanaat oluştu mu sizde?) Aslında bu süreçte Sayın Trump’ın ekibi de neredeyse tümüyle değişti. Liderler düzeyindeki iradenin sahaya yansıyıp yansımadığını görmek için uygulamalara bakmamız gerekecek. 'BOZKURT İŞARETİ İRADEMİZ DIŞINDA AMA GÜZEL OLDU' (Mersin’de yaptığınız bozkurt işareti ile ilgili olarak Bahçeli ile konuştunuz mu hiç?) Rabiayı sayarken, spontane biçimde olmuş o işaret. Hatta ben farkında bile değildim, konuşma bittikten sonra arkadaşlar söylediler. İrademizin dışında oldu ama güzel de oldu. GÜNEYDOĞU’DA OYUMUZ TIRMANACAK: (Diyarbakır ve Mardin’e gittiniz. ‘Cumhur ittifakı’ Kürt seçmeni olumsuz etkiler mi sizce?) Şunu rahatlıkla söyleyebilirim: Güneydoğu’da olumsuz bir hava konusu değil. Bizim orada zaten belli bir oy rezervimiz var. ‘Cumhur ittifakı’, iddiaların tam aksine, oralardaki MHP’li kardeşlerimizin bizlerle dayanışma ruhunu teşvik ediyor. Zira geçmişteki durum farklıydı ama bugünkü durum çok daha farklı. Ben inanıyorum ki ‘cumhur ittifakı’ ile birlikte Güneydoğu’daki oy potansiyelimiz çok daha farklı gelişecek. Bunu speküle etmeye çalışanlar yok mu? Var. Niye? Kıskanıyorlar çünkü. Oy rezervimiz ‘cumhur ittifakı’ sayesinde kesinlikle tırmanmaya devam edecek. Tırmanacak. Bunun bizlere getireceği bir başka artı değer ise yerel seçimlerde görülecek. Yerel seçimde de inşallah biz bunun neticesini çok farklı şekilde alacağız diye düşünüyorum. Mesela o gün Diyarbakır’da salon dışındaki resmi rakam, 80 bin kişi! Salonun içinde de yaklaşık 7 bin kişi vardı. Coşku heyecan, çok çok farklıydı. Sur’a geçtik, orada da resmi rakama göre 20 bin kişi vardı. Ben oralarda durumun daha da iyi olacağını düşünüyorum. Bölgenin bizi sahiplenişi çok farklı. Hele hele Kırklar Dağı var; PKK’lı müteahhitler oradaki binaları kendileri için yapmışlar. O binaların hepsi yıkıldı. Bu tür gelişmeler halkın özgüvenini daha da artırdı. ‘Demek ki devlet bizim yanımızda’ diyorlar şimdi. GÖNÜLLÜLER DAYANIŞMASI OLUR: (‘Cumhur ittifakı’ yerel seçimlerde nasıl olacak?) Bahçeli’nin ‘Yerel seçimde ittifak olmaz’ diye bir açıklaması olmuştu. Yerel seçimde ancak bir gönüllüler dayanışması olabilir. Onu da şimdi dillendirmemiz doğru olmaz, ancak seçime doğru konuşuruz. Uzun ince bir yoldayız. Asıl olan bizim için malum Kasım seçimidir. Kasım seçimine giderken de bizim dayanışma ruhumuzu zedelememek lazım. (‘Sandıkları patlatacağız’ dediniz. MHP’liler de yüzde 60’ın üstü diye bir rakam telaffuz ediyorlar. Siz bir rakam verebilir misiniz?) Rakam vermeyeyim ama, MHP’li arkadaşların dedikleri rakamlar aslında kamuoyu araştırmalarında da geçiyor, benzer rakamlar var. Benzer rakamlardan hareketle bizim inşallah o oranları yakalamamız şart diye düşünüyorum.
Suriye iç savaşının başladığı günden bu yana ABD ile Türkiye ilişkileri tarihsel bir kırılganlıkta ilerliyor. Sınırındaki YPG’nin gerçek kimliğini herkesten iyi bilen Türkiye, YPG’ye kol kanat geren ABD’nin karşısına, güvenli bölge, uçuşa yasak bölge, operasyonların ortak yürütülmesi gibi birçok somut planla çıksa da sonuç alamadı.  ABD’nin söyledikleriyle yaptıkları arasındaki mesafe her geçen gün büyüdü. Menbiç’ten YPG’yi çıkartmak bir yana, örgütün bölgedeki varlığını pekiştirdi.  Kobani, Cizire ve Afrin’i kontrol eden örgütün, Akdeniz’e ulaşacak bir koridor oluşturması için lojistik destekten silah desteğine, maddi destekten eğitime kadar her ihtiyacını karşıladı. Gelinen noktada, Türkiye’nin, ABD’ye rağmen Afrin’i YPG’den arındırması, yeni hedef olarak da Menbiç’i işaret etmesi koşulları da değiştirdi. Erdoğan-Trump görüşmesi Cumhurbaşkanı Tayyip Erdoğan ile ABD Başkanı Trump’ın önceki gün yaptıkları telefon görüşmesi, başarıyla devam eden Zeytin Dalı Harekâtı’nın sonuçlarının etkisinin sıcaklığında gerçekleşti. ABD Dışişleri Bakanı Rex Tillerson’ın Ankara ziyareti, ABD ile açılmaya çalışılan yeni sayfanın akıbeti açısından önemliydi.  Tillerson görüşmesi, özellikle Menbiç konusunda bir “anlayış birliği” ile sonuçlandı. Dışişleri Bakanı Mevlüt Çavuşoğlu’nun ABD’ye giderek bu anlayış birliğini anlaşmaya dönüştürmesi beklenirken Trump, Tillerson’ı görevden aldı. Ankara da yüksek sesle, Tillerson gitse de varılan anlayış doğrultusunda hareket edilmesi beklentisini dillendirdi. Afrin harekâtı, Menbiç konusunda blöf yapılmadığını dünyaya gösterdi.  Tüm bunların etkisi, ABD’de Türkiye ile ilişkilerin geliştirilmesi gerektiği odaklı yorumların sayısındaki artıştan da anlaşılıyor. Erdoğan, dün, Trump’a Menbiç’ten YPG’nin çıkartılması ve sınırlarda güvenliğin sağlanması hedefinden vazgeçilme-yeceğini açık, net söylediğini kamuoyuna ilan etti. Trump görüşmesinden sonra Cumhurbaşkanlığı Sözcüsü İbrahim Kalın tarafından yapılan açıklamadaki, “İki lider, ikili ilişkileri olumsuz etkileyen hassasiyetlerin giderilmesi hususlarında mutabık kalmışlardır” ifadesini de bu parametrelerle yorumlamak gerekiyor. Müzakere ve Patriot Cumhurbaşkanı Erdoğan’ın geçen yıl mayıs ayında, Washington’a yaptığı ziyaret sırasında protestoculara saldırdıkları gerekçesiyle haklarında yakalama kararı çıkarılan 15 korumadan 11’inin hakkındaki davanın düşmesi bir işaret. ABD ile çok önce başlatılan, ancak rafa kaldırıldığı düşünülen Patriot alımı konusundaki temasların sürdüğü yönündeki açıklamalar çok daha güçlü bir başka işaret. Başbakan Binali Yıldırım’ın, dün Patriot ile ilgili soruya, “NATO sınırları güneyden başlıyor. Türkiye’nin güney sınırlarını teminat altına alacak her türlü ortak çalışmaya sıcak bakıyoruz” yanıtını vermesi de yeni dönemin ipuçlarından biri. Buraya, ABD Kongresi’nde geçtiğimiz yıl, bütçe yasasına eklenmek üzere konulan, Türkiye yaptırımlarının Temsilciler Meclisi’nin oylaması öncesinde kanundan çıkarılmasını da ekleyelim.  Bütün bu ipuçları ve işaretlerin nasıl bir sonuca dönüşeceğini önce Dışişleri Müsteşarı Ümit Yalçın’ın önümüzdeki hafta yapması beklenen Menbiç odaklı ziyaretinden, ardından da Çavuşoğlu’nun yürütmesi beklenen temaslardan sonra daha net göreceğiz. Suriye odaklı gelişmelerde Türkiye’siz denklem kurmanın zorluğunun ABD tarafından daha net görüldüğü bir süreçten geçiyoruz. Türkiye-ABD ilişkilerinde, mümkün olabildiğince normalleşme iki ülkenin de yararına.
Dünya, Türkiye’ nin terörle mücadele kararlılığını Afrin operasyonuyla gördü. “Türkiye blöf yapıyor” diyerek, mevcut tutumlarını sürdürenler, Cumhurbaşkanı Tayyip Erdoğan’ın, “Bir gece ansızın gelebiliriz” ifadesiyle sembolleşen bu uyarıların nasıl somutlaştığını Zeytin Dalı Harekâtı ile anladılar.  Erdoğan’ın, Afrin’de kontrol sağlandıktan hemen sonra Irak’ta PKK’nın üslendiği Sincar bölgesi için de “bir gece ansızın” ifadesini kullanması, bu nedenle çok farklı algılanmalı. İkinci Kandil Erdoğan’ın, Sincar bölgesi için bu ifadeyi kullanması boşuna değil. Irak’ın, Suriye’ye açılan kapısı konumundaki Sincar, sıra dağlarla çevrili, 3 bin 200 kilometrekarelik bir alan. Sincar, dünyanın gündemine, DAEŞ’in, buradaki hakim nüfusu oluşturan Ezidilere yönelik saldırılarıyla geldi. O dönem, Kuzey Irak yönetiminin bölgeden çekilmesini fırsat bilen PKK, Ezidilerle birlikte, ABD desteğiyle DAEŞ’e karşı savaştı ve bölgeye yerleşti. 2014’ten bugüne, burayı yönetim merkezine dönüştürdü.  PKK için Sincar, hem korunaklı bir üslenme alanı hem de Suriye’ye atlama tahtası. Kandil’le Sincar arasında, saptamalara göre, örgütün 7 ayrı kampı bulunuyor.  Örgütün sadece Sincar’da 12 kampı var. Kandil’den Menbiç’e uzanan hat Ankara, örgütün yıllardır kullandığı Kandil’in yanında Sincar’ın da temizlenmemesi durumunda, Kandil’den Menbiç’e kadar uzanan uzun bir hatta PKK’nın varlığını sürdüreceğini düşünüyor.  Bu durumun, hem Irak hem Suriye’de siyasi çözümle ilgili atılacak adımları başarısızlığa sürükleyeceğini.  Çok yönlü stratejinin nedeni bu. Afrin’i alıp Menbiç’i almazsanız Fırat’ın batısında güvenliğin oluşmayacağı düşüncesi. Örgüte can suyu veren Sincar orada dururken, sadece Suriye’de Fırat’ın doğusunda sınırı korumanın anlamlı olmayacağı değerlendirmesi. Sincar’ın temizlenmesi halinde, Suriye’deki Kobani ve Cizire’nin de Kandil’le bağı kesilecek.  Örgüt kaçacak alan ve lojistik destek bulamayacak noktaya gelecek.  Dört aşamalı plan Türkiye, bu nedenle Afrin’le birlikte, Irak planlarını da yapmaya başlamıştı.  Genelkurmay Başkanı Hulusi Akar’ın, 1 Mart’taki sürpriz Bağdat ziyaretini de bu kapsamda değerlendirmek gerekiyor.. Aldığım bilgiler, Ankara’nın Irak’la ilgili dört aşamalı bir planın üzerinde çalıştığı yönünde. 1- Irak hükümetiyle iş birliği halinde PKK’nın Sincar’dan çıkartılması. Ezidi gençlerin kurduğu silahlı güçlerin Irak ordusuna bağlanması. 2- Mahmur bölgesindeki, PKK’nın kontrol ettiği kamptan örgütün temizlenmesi. 3- Sincar’dan doğuya doğru gelinerek, Metina, Zap, Hakurk gibi bölgelerdeki kampların ortadan kaldırılması.  4- Kandil’e operasyon. Operasyonun bu ayağı, Kandil’den Süleymaniye bölgesine kadar uzanan dağlık alandaki PKK kamplarını da kapsıyor. Kandil’in bir yarısının da İran tarafında bulunması nedeniyle, İran’la da görüşmeler yürütülüyor. Elbette bu planlama kapsamında, PKK’lıların kentlere kaçarak, burada himaye görmesinin de engellenmesi düşünülüyor. Zamanlama önemli. Cumhurbaşkanlığı Sözcüsü İbrahim Kalın, kısa zaman önce, “Kandil’de sıkıştılar. Erbil, Süleymaniye’de hareketlenmeleri var. İran, PJAK’a nefes aldırmıyor. Nefes aldıkları tek yer Suriye” demişti.  Erdoğan’ın “Bir gece ansızın gelebiliriz” şifresini hemen dillendirmesinin nedeni de harekete geçmek için doğru zamanın geldiğine inanılması.
Ankara’nın yol haritasında Türkiye’de bulunan Afrinliler’in geri dönüşünün sağlanması, Menbiç’in terör örgütü üyelerinden arındırılması ve terör örgütünün Irak-Suriye bağının kesilmesi var TSK, Özgür Suriye Ordusu ile birlikte, “girilmesi imkansız”, “dağlar geçilemez”, “YPG’lilerin sayısı çok yüksek” denilen Afrin’de kontrolü, benzer harekatlara göre çok kısa bir sürede, başarıyla sağladı. Masadaki planlar, sahaya neredeyse birebir yansıtıldı. Artık sıra, Afrin’in içindeki faaliyetlerde. Ankara’daki güvenlik bürokrasisi, sivil ve askeri uzmanlarla Afrin’de yürütülecek faaliyetler başta olmak üzere, Türkiye’nin yol haritası konusunda konuşma imkanı buldum. Önce sıcak gündemle ilgili aldığım bilgileri aktarayım. Aile görünümlü PKK’lılar Örgütün, neredeyse bina bina yerleştiği Afrin’de büyük bir temizlik harekatı yapılması gerekiyor. Bu süreçte en çok aile görünümünde olan PKK-YPG’liler endişe yaratıyor. Sivillere zarar vermemek için büyük özen gösteren TSK’nın, ev ev tespit yapma zorunluluğu bulunuyor. Örgütün ayrıca, suikast, pusu, intihar saldırıları deneyebileceğine yönelik istihbaratlar alınıyor. Üç ayrı tuzaklama Asıl tehlike ise tüneller, menfezler, irtibat güzergahlarındaki mayınlar ve el yapımı patlayıcılar. Şu ana kadar temizlenen yerlerde karmaşık tuzaklamalarla karşılaşıldı. ABD tipi, Rus tipi, DEAŞ’ın yaptığı tipte, üç ayrı tarzda tuzaklamalar, YPG’nin bağlantılarını da nitelikteydi. Afrin’in altındaki Afrin Afrin’de, keskin nişancıların çatı ve teraslardan saldırı düzenlemesi ve hemen sonra kaçabilmesi için, evlerin zeminlerinde tüneller oluşturulmuş. Tüneler, farklı bölgelere bağlanıyor. Uzmanlar, bu durumu, “Afrin’in altında bir Afrin daha var” diye ifade ediyor. Kolluk gücü TSK, temizlik ve normalleşme harekatını yürütüyor ancak öncelikli görevi organizasyon, çevre güvenliği ve sınırlardan sızmaların önlenmesi. Kaynakların verdiği bilgiye göre, ÖSO ve yerel güçlerden hemen kolluk gücü oluşturulacak. Asker ve polisten oluşacak kolluk gücü, TSK’nın eğitiminden geçirilerek, geniş kent merkezindeki ev ev temizlik için görevlendirilecek. TSK ve Müşterek Görev Gücü’nün seçkin bomba imha uzmanları da sürekli alanda olacak ve ÖSO’yla birlikte temizlik faaliyetlerini yürütecek. Kentteki asayişin sağlanması ve kolluk hizmetlerinin yürütülmesi için de kolluk gücünün hızla oluşturulması önem taşıyor. Nereye kaçtılar? Sorulardan biri, Afrin’de büyük bir kent savaşı vereceği söylenen örgütün, bir anda nasıl geri çekildiği. Kaynaklar, örgüt militanlarının kaçışının 6 gün önce başladığının saptandığına dikkati çekiyor. Yakından izlenen bu kaçış faaliyeti, Kandil, Menbiç ve Fırat’ın doğusundaki örgüt yöneticilerinin görüşme trafiği sonrasında yaşanmış. YPG’liler Afrin’den ele geçirilmesinden 3 gün önce kitlesel olarak çıkmaya başlamış.İstihbarat birimlerinin saptamalarına göre, harekat öncesinde Afrin ve çevresinde 8 bin YPG’li vardı. Kandil, ara ara takviye kuvvetler gönderdi ancak bunların büyük bölümü geri dönmek zorunda kaldı. İnfaz ettiler Gelen takviyelerin bir bölümü çok önemsenen Bülbül, Raco ve Cinderes’e yönlendirildi ancak alanı bilmeyen militanlar geri dönmek istedi. Örgütün, dönmekte ısrarcı olanların bir bölümünü infaz ettiği de saptanmış durumda. Afrin’deki YPG’liler, ağırlıklı olarak Tel Rifat bölgesi üzerinden Menbiç ve çevresine çekildi. Bir bölümü ise Halep’in kuzey bölgelerine geçti ancak bunların da Menbiç’e gitmesi bekleniyor. Tel Rifat’a gözlem noktası TSK, Afrin’in çevresindeki beldeleri de temizliyor. Kritik noktalardan biri ise yakın zamana kadar YPG’lilerin de bulunduğu, Zeytin Dalı harekatı başladıktan sonra bulundukları alanları rejime bıraktıkları Tel Rifat. Tel Rifat’ta, rejimle birlikte Rusya’nın hava üssü ve güçleri bulunuyor. Kaynaklar, Rusya için büyük önem taşıyan, merkeze 17 km. mesafadeki bölgenin Ruslar’la hava sahası ve operasyon konusunda yapılan görüşmeler sırasında da gündeme geldiğine işaret etti. Bu nedenle, Zeytin Dalı Harekatı’nın, Tel Rifat’a uzanması şimdilik beklenmiyor. Ancak Ankara, bölgede rejim güçlerinin de bulunduğundan hareketle, giriş-çıkışların kontrol altında tutulması gerektiğini düşünüyor. Bu nedenle, olası sızmalara karşı, bölgeye kontrol noktaları, gözlem noktaları oluşturulacak. Böylece, olası canlı bomba eylemleri için sızma yapılabilecek bir bölge olarak görülen bu alanda da kontrol sağlanacak. Bunun dışında, örgütün klasik vur-kaç eylemi yapacak imkanının kalmadığı, kaybettiği mevzilere dönme olasılığının bulunmadığı değerlendiriliyor. Örgüt, sadece içeride bıraktıkları, kendini gizleyen militanlarının eylemlerinden medet umar hale gelmiş durumda. ÖSO'NUN KONTROLÜ Afrin’de kontrolün sağladığı pazar günü, Gaziantep’te yapılan toplantıda ÖSO’ya bağlı gruplardan 30 kişilik kent konseyi de seçildi. Kamu düzeninin sağlanması açısından önem taşıyan bu toplantının zamanlaması, TSK’nın hızlı hareket etmek istediğini de ortaya koyuyor. Bölgede gündelik hayatın normale dönmesi, güvenlik güçlerinin işlerini en kısa sürede bitirmesine bağlı. Tüm harekatı sivillere büyük hassasiyet göstererek yürüten Ankara, bu süreçte de “Afrin’in gerçek Afrinliler’e bırakılması” anlayışına zarar verecek hiçbir gelişme, oldu-bitti yaşanmasını istemiyor. Bu nedenle ÖSO grupları da kontrol altında tutuluyor ve yakından izleniyor. Afrin süreci, bu anlayışla tamamlanacak. Ancak Türkiye’nin Suriye’nin kuzeyi ile ilgili endişeleri, terör koridoru Fırat’ın batısında kırılmış olsa da bitmiş değil. ANKARA'NIN YOL HARİTASI Ankara’nın yol haritasında öncelik var: 1 -  Afrin’de kamu düzeninin sağlanması, imar-inşa faaliyetlerinin tamamlanarak, önce Afrin’den ayrılıp Suriye’nin başka bölgelerine geçenlerin sonra da Türkiye’de bulunan Afrinliler’in geri dönüşünün sağlanması. 2 -  Menbiç’in terör örgütü üyelerinden arındırılması. Bu amaçla ABD ile dışişleri bakanları görüşmeden önce ikinci bir komite toplantısı yapılması düşünülüyor. Ankara, kendisini Menbiç konusunda sürekli oyalayan ABD’nin bölgeden YPG’lilerin arındırılması konusunda gün gün planlama yaparak, somut adım atmasını istiyor. 3 - Terör örgütünün Irak-Suriye bağının kesilmesi için batıda Afrin’de yapılanın, doğuda da Irak’taki örgüt üslerinin bulunduğu Kandil ve Sincar bölgesinde gerçekleştirilmesi.    
Bir siyasi çekişme ya da sürprize sahne olması zaten beklenmeyen MHP’nin 12. Olağan Kurultayı, Genel Başkan Devlet Bahçeli’nin, üzerinde titiz bir çalışma yapıldığı belli olan konuşmasındaki kritik vurgularla anılacak. Cumhurbaşkanı Tayyip Erdoğan’ın kurultaya gönderdiği, tabiri caizse demir leblebi mesaj, salondaki hava, AK Parti’nin katılım düzeyi ve Bahçeli’nin konuşmasına bir bütün olarak bakıldığında artık berraklaşan iki tablo görüyoruz. 1- Bahçeli’nin hem MHP’yi kurumsal kimlik olarak hem de milliyetçi hareket camiasını toplumsal bir kitle olarak muhalefet bloğundan ayırdığı kritik bir eşiğe tanık oluyoruz. 2- Konjonktürel, yokluk-varlık mücadelesine ya da baraj sorununa dayanarak gerçekleştirildiği belirtilen cumhur ittifakının bir seçimlik olmayacağının işaretlerini de net olarak görüyoruz. MHP liderinin, başını CHP’nin çektiği muhalefet bloğundan ve daha da önemlisi kendi tabanından sorulan büyük soruya verdiği cevabı içselleştirdiğini, bunun gerekçelerini anlatma konusunda önünü daha net gördüğünü ve bundan sonra daha rahat anlatacağını da saptıyoruz. O soru, çok genel ifadeyle, Erdoğan karşıtı bloğun 16 Nisan referandumunda yakaladığı oy oranıyla domine edebileceği gelecek planlamasını Bahçeli’nin niye bozduğu sorusudur. Bahçeli, kurultay konuşmasında bu büyük soruya kendi zaviyesinden yanıtlar verdi. 7 Haziran 2015 seçiminin ardından MHP’nin olası koalisyonda yer almayarak büyük bir tuzağı önlediği, bu tuzağın bir yanında FETÖ olduğunu söyledi. “Bunu yapamazdık, böyle bir vebale ortak olamazdık” dedi. İkinci kritik kararı 15 Temmuz kalkışmasına karşı verdiklerini, hem Erdoğan’ın hem de MHP’nin maruz kaldığı kuşatmayı kırdıklarını, Yenikapı ruhunu ayakta tuttuklarını, böylece bir oyunu daha bozduklarını vurguladı. Bahçeli’ye göre aşılan üçüncü eşik cumhurbaşkanlığı hükümet sistemine verdikleri destekti. Bu destek, “milli zaruretten” kaynaklanıyordu ve gelecek riskleri bertaraf etmek için şarttı. “Duyarsız kalamaz, oyalanamaz, yerimizde sayamazdık” dedi. Bahçeli, “Bu şartlar altında hükümet sisteminin daha hızlı, daha aktif, daha etkin, daha kapsayıcı, beka ve güvenlik meselelerini daha da önceliğine alan bir yapıya kavuşturulması elzemdi, acildi, büyük bir ihtiyaçtı. Siyasette, milli zorunluluklar, zorlayıcı sebepler ve şartlar, kritik kararlar alınmasını, köklü değişikliklere gidilmesini gerektirmektedir” ifadeleriyle, cumhurbaşkanlığı hükümet sistemini milli beka için bir güvenlik kilidi, cumhur ittifakını da teminat olarak gördüğünü yeniden ortaya koydu. Öte yandan konuşmasının “ittifak için uyarılar” bölümünden anlıyoruz ki, MHP lideri, yerel seçimlere kadar geçecek olan süre, yerel seçimler ve cumhurbaşkanlığı ile genel seçimler süreçlerinde cumhur ittifakına yönelik en küçük yol kazalarına bile izin vermemeye kararlı görünüyor. MHP açısından bu kurultaydan sonra seçimlerin tamamlanmasına kadar geçen süreç, tabana ve seçmene cumhur ittifakının neden zorunlu olduğunu anlatma ve AK Parti’nin ittifakın ruhuna ne kadar sadık kaldığını gözlemleme süreci olacak. Bunun alt başlıklarında; yerel seçimlerden ittifak ortağının çelme taktığı değil domine ettiği kazançlı bir sonuçla çıkmak, Cumhurbaşkanı Erdoğan’ın yeniden seçilmesini 1. turda sağlayan parti olmak ve MHP’nin parlamentoda mümkün olan en yüksek oranda temsilini sağlamak var. Bahçeli dün açık açık söyledi. “Tüm hazırlıklarımız ittifakın ilke ve esaslarına göre planlanıp uygulanacaktır” dedi. MHP’nin Türkiye’nin sistemsel yapılanmasında üzerine düşeni demokratik ölçülerde yerine getireceğini ilan etti. Dün, MHP’nin cumhur ittifakı kurultayı, Afrin’deki zafer kutlaması ve kongreye gönderdiği mesajla Erdoğan’dan duymak istediğini duydu. Bahçeli de dün Erdoğan’a duymak istediklerini yeniden duyurmuş oldu.
Cumhurbaşkanı Tayyip Erdoğan’ın eşi Emine Erdoğan, önceki gün teması çevre duyarlılığı olan yemekte iş, sanat, siyaset, yargı ve medya dünyasından kadınları bir araya getirdi. Erdoğan, burada yaptığı konuşmada, dünyanın hiçbir yerinde kadınların lütuf beklemediğini vurgularken, “Kadınlar en temel insani haklarını, eğitim ve çalışma haklarını istiyorlar. Şiddetten, istismardan uzak bir yaşam talep ediyorlar. Kadına kötü yaklaşımdan tabiata hor muameleye kadar her biri ahlaki zafiyetin neticesidir. Bu nedenle önce insana bakışımızı değiştirmek durumundayız” ifadelerini kullandı. Kadına yönelik şiddet ve her türlü istismar gündemin ilk sıralarında. Son dönemde, güya din adına, fetva kılıfı altında, kimi isimler tarafından yapılan akla ziyan açıklamaların objesi de maalesef kadınlar. Kadın literatürü bu kadar geniş ve bir o kadar da kadın aleyhine oluşmuş bir sosyolojik altyapımız olduğunu da tekrar tekrar anlıyoruz. Bu nedenle, Emine Erdoğan’ın, konuya her şeyden temel insan hakları bakımından yaklaşan bakış açısının altını çizmek gerekiyor. Önceki günkü davette de masalardaki sohbet konularının başında kadın hakları, kadın mücadelesi ve sözde fetvalar vardı. Külliye’deki yemeğe Başbakan Yardımcısı Bekir Bozdağ’ın Diyanet İşleri Başkanlığı’ndaki toplantısından geçmiştim. Bozdağ’ın, bu tür tehlikeli ve abuk sabuk değerlendirmeleri yapanlara dönük cezai yaklaşımlar konusundaki şu sözleri hafızamdaydı: “Nurettin Yıldız’la ilgili olarak medyaya yansıdı. Bazı vatandaşlarımızın şikayeti üzerine başlatılan soruşturmalar var. Kişiler dini konularda farklı düşündü diye bizim kanunlarımızda bir suç yok. İnsanlar bu konularda farklı düşünebilir, farklı değerlendirmeler de yapılabilir. Savcılıklar bizim usul hukukumuza göre mecburen yapılan şikâyeti esasa kaydediyor, böylece soruşturma otomatik başlamış oluyor. Ama resen değil, şikâyet üzerine başlamış bir soruşturma.” ‘İslam’la alakası yok’ Odak noktası dini yaklaşımlar olan tartışmalı söylemlerin ne kadar ifade özgürlüğü, ne kadar suç olduğu meselesi oldukça çetrefil bir konu. Bu noktada, son dönemde Nurettin Yıldız ismi üzerinden tartışılan söz konusu söylemlere ilişkin olarak Danıştay Başkanı Zerrin Güngör’ün söyledikleri net. Güngör’le Emine Erdoğan’ın verdiği yemekte sohbet etme imkânı bulduk. Güngör, sözde ilahiyatçıların, soruşturmaya konu olan sözlerine ilişkin soru üzerine şu ifadeleri kullandı: “Söylenenlerin İslam’la alakası yok. Bunlar cahilliktir, yobazlıktır, gericiliktir. Bunlar doğrudan topluma zararlıdır.” Güngör, sözlerini şöyle sürdürdü: “Bu tür sözlerin mutlaka hukuki müeyyidesi olmalı. Toplumun birlik ve beraberliğini bölmeye yönelik, kadınları aşağılayan, halkı kin ve düşmanlığa teşvik eden bu yaklaşımların müeyyidesi olması lazım.” ‘O sözü unutmadım’ “Kadınlar rol model olmalı, bu kadınlarımızın sayısını artırmalıyız” diyen Güngör, bir Kenan Evren anısını şöyle anlattı: “1980 sonrası, sene 1983’tü. Kenan Evren Danıştay’a gelmişti. Kadın hâkimlerin yoğunluğunu görünce, ‘kadınlar duygusal olur’ diyerek kadın hâkimler konusundaki şüpheli bakışını ortaya koymuştu. Bu sözlerini hiç unutmadım. Danıştay’da her dairede kadın üye var. Başkan olduktan sonra buna özellikle dikkat ettim. Kadın olmayan dairemiz yok şu anda.” ‘Kadın muhtar artmalı’ Güngör, kadınların her yerde varlık göstermesinin önemine işaret ederken de, “Sayın Cumhurbaşkanımızın muhtarlarla buluşmaları oluyor. Bakıyorum kadın muhtar yok. Kadın muhtar sayısı artmalı. Ben bu konuyu çok önemsiyorum. Bu noktalarda bulunan kadınlarımızın halkla temasının artması açısından bu çok önemli” dedi. ‘Ertaş’a kulak verelim’ Güngör, şunları söyledi: “Bir yandan da kadınlarımızın özgüvensiz olması sorununu aşmamız gerekiyor. Hadi vardır ya, ‘eksik etek’ derler kadınlar için. Buna karşı önce kadınların mücadele etmesi gerekiyor. Maalesef kadınlarımızda bu yaklaşımı kabul etme gibi bir özgüvensizlik var. Bunun üstesinden gelmeliyiz. Kadın-erkek eşitliği konusunu gündemde tutmak, bunu işlemek ve kadını eğitmek çok önemli. Atatürk, kadının aşağıda, erkeğin yukarıda olduğu, eşitliğin olmadığı bir toplum birlikte batar yaklaşımını ortaya koymuş. Toplum eşit kadını-erkeğiyle birlikte yükselir. Ben Kırşehirliyim. Neşet Ertaş gibi. Neşet Ertaş gibi hayat okulunda okumuş bir insan ne diyor; ‘kadın insandır, erkek insanoğlu’. Bu sese kulak verelim.” ‘Eğitim ve sevgi şart’ “Türkiye’de genel olarak şiddet eğiliminin arttığını vurgulayan Güngör, “Sosyal hayatta, trafikte insanımızın birbirine yönelttiği şiddet arttı. Eğitim, sevgi, hoşgörü şart. Erkeklerin bu konuda eğitilmesi şart. Kadınlarımızın erkek evlatlarını doğru yetiştirmesi de şart” diye konuştu.  
Din konusunu ulusal güvenlik meselesi olarak gördüğünü dile getiren Başbakan Yardımcısı Bozdağ, kadınların Diyanet’te daha aktif olacağını, fetvaların artık yazılı verilerek kayıt altına alınacağını bildirdi Cumhurbaşkanı Recep Tayyip Erdoğan’ın, İslamiyet’i korkutucu ve ayrıştırıcı bir dille anlatanlara yönelik yaptığı çıkış ve çağrının ardından Diyanet İşleri Başkanlığı harekete geçti. Başbakan Yardımcısı Bekir Bozdağ, Diyanet İşleri Başkanı Ali Erbaş, Din İşleri Yüksek Kurulu Başkanı Ekrem Keleş ve Diyanet’in ilk kadın Başkan Yardımcısı Huriye Martı, dün gazetecilerin Ankara temsilcileriyle biraraya gelerek, yol haritalarını anlattılar. Bozdağ’ın, Diyanet’in “kadın seferberliği”ni de içeren planlamaları konusundaki sözlerini şöyle aktarabilirim: KADIN BAŞKAN KOORDİNESİNDE SEFERBERLİK: Esasında kadınlar üzerinden dinimizi yıpratma çalışmaları tam da böylesine önemli çalışmaların yapıldığı döneme rastladı. O yüzden çok üzüldük. Yaşanan tartışmaların niteliğine baktığımızda bu tartışmalar hükümetimizin aldığı kararlar veya yaptığı uygulamalar sonucu oluşan tartışmalar değildir. Bu tartışmalarda konu edilen hususlar, Diyanet İşleri Başkanlığımızın görevlileri tarafından dile getirilen konular da değildir. Yeni dönemde Diyanet, kadınlar konusuna daha görünür ve daha ayrıcalıklı bir yer verecektir. Kadınlarla ilgili çalışmalar Diyanet İşleri Başkanımızın riyasetinde Huriye Hanımın koordinatörlüğünde yapılacak. Bu konuda kitaplar, televizyon, radyo programları, seminerler, paneller ve pek çok konuda İslam’daki kadının şerefli yerini İslam’ın şerefine uygun şekilde bütün Türkiye ve dünyaya aktarma konusunda büyük bir seferberlik yapılacağını ifade etmek isterim. Kurumda 7 daireye kadın başkan atandı. Bütün illere en az bir tane müftü yardımcısı, ilk defa Diyanet’te kadın müfettiş, kadın murakıp alımı uygulaması başlatıldı. Şu anda murakıplardan 50 kadın alındı. Bunlar bir zaman sonra müfettişliğe geçecek. Diyanet’te kadınların istihdamı konusunda ve yetki ve sorumluluğun da artırılması konusunda bir çalışma var. ÇOCUKLAR TEHLİKE ALTINDA: Çocuklarımız çok büyük bir tehlike altında. Çocuklarımızın her türlü istismara karşı korunması, uyuşturucuya karşı, teknoloji ve benzeri şeylerin getirdiği bazı olumsuzluklara karşı, çocuklarımızın korunması ve onların geliştirilmesi konusunda da bundan sonraki dönemde çok yoğunluklu bir çalışmanın yürüyeceğini ifade etmek isterim. DİYANET KURAN VE İSLAM’A GÖRE YANIT VERİR: Diyanet bazı fetvaları nedeniyle haksızlığa uğruyor. Fetva verilirken pozitif hukuka göre fetva vermiyorlar. Kuran’a ve İslam’a göre yanıt veriliyor, yanıt hoşunuza gitmeyebilir, kanunla çelişebilir. Diyanet kanunla çelişiyor diye dinin kuralını açıklamamazlık edemez. Faizi sorsa ne diyecek Diyanet? Kuran ve sünnete göre yanıt verecek. Elma ile armutu birbirine karıştırdığımızda bu sefer Diyanet doğru konularda, kendi temel konularda bile ağzını açamaz hale geliyor. ULUSAL GÜVENLİK SORUNU: Son dönemde siyasal projelerden bir tanesi mezhepçilik ateşine odun atma olayı. Körüklemek, harlamak için küresel güçler gayret içinde. Hepimiz için tehlike, tehdit. Mezhepçilik ateşini körüklemek isteyenlere karşı hepimizin duyarlı olması lazım. Bazı devletlerin istihbarat örgütleri özel gayretler yapıyor, özel fonlar ayırıyorlar. Bu konularda oynanan oyunu hepimizin görmesi gerekiyor. Din konusu da ulusal güvenlik konusu, bunun son derece önemli olduğuna yürekten inanıyoruz. Diyanet, toplumun birliği bakımından ‘sigorta’ bir kuruluş. Bu kurumun yıpratılması herkese zarar verir. Din konusunu da ben bir ulusal güvenlik meselesi olarak görüyorum. DİYANET AKADEMİSİ: Diyanet Akademisi diye yeni bir yapı oluşturulacak. Bu akademide imam, müezzin, Kuran kursu öğreticisi, vaiz ve müftüler hizmete girmeden önce 1 yıl eğitimden geçirilecekler. Hangi işi yapacaksa o işin incelikleri konusunda, usul konusunda ciddi eğitim aldıktan sonra araziye gidecekler. Bundan sonraki dönemde direkt müftü alımı, vaiz alımı, Kuran kursu öğreticisi, imam ve müezzin alımı olmayacak. Adaylık sınavı yapılacak. Telefonla değil, yazıyla fetva CUMHURBAŞKANI’NIN ‘BENİ KONUŞTURMAYIN, ARKANIZDAYIM’ MESAJI: İlahiyat fakülteleri, bir tartışma olunca, mesela kadın konusu gündeme gelince çıkıp ‘Sen niye saçmalıyorsun’ demiyor, demesi lazım. Cumhurbaşkanımızın dediği şey; ‘Bu konularda beni konuşturmayın’ diyor. Ben bir korku olduğunu düşünmüyorum, cemaat ve tarikatlerden. Korku gibi algılanıyor, ama bu aslında bir alışkanlık. Cumhurbaşkanı’nın bu konularda konuşmak zorunda kalması... Bizim ya da ilahiyat fakültelerinin söylemesi gerekeni söylememesi ya da yeterince söylememesi nedeniyle topa girmek zorunda kalıyor. Cumhurbaşkanımız, burada çok net bir şekilde diyor ki, ‘eğer alışkanlıksa alışkanlığınızı değiştirin. Eğer bir korku üzerinizde hissediyorsanız o korkuyu kaldırın atın. Açık net olarak ortaya koyun, konuşun. Cumhurbaşkanımızın dediği odur; korkuyorsanız korkmayın. Ben cumhurbaşkanı olarak sizin arkanızda duruyorum. TELEFONLA FETVA VERİLMEYECEK: Yeni bir genelge hazırlığımız var. Artık telefonla arayanlara telefonda fetva verilmesi dönemi kapanıyor. Diyanet, Alo-Fetva hattını arayanların sorularını alacak, ancak bu sorulara cevaplar yazılı olarak verilecek. Yazılı cevaplarda da ilçenin müftüsünün ilçedeyse, ildeyse il müftüsünün, Diyanet’te ise Din İşleri Yüksek Kurulu’nun onayı olacaktır. Sorular arşivlenecek, cevaplar da arşivlenecek ve iletişim bilgileri olacak. Alo Fetva sadece soru almak maksadıyla açık, cevap yazılı olacak. DİNDE REFORM DİYEN DİN DÜŞMANIDIR: Dinde reform olmaz, yapılamaz. Cumhurbaşkanı’nın hayatı bunu diyenlerle mücadele ile geçmiştir. Dinde reform kim diyorsa din düşmanıdır. Cumhurbaşkanımızın dediği kendimizi güncellemek. Kuran ve sünnete dayanan kaynaklarımızda sabit ve değişkenler var. Kuran ayeti güncellenmez. Ancak bunların dışında zamanın değişmesi ile hükümler de değişebilir. Buna fıkıh güncellemesi diyoruz. Bu tarih boyunca olmuştur.  ‘Cemaat-tarikat gerçeğimizdir’ GÖZLERİMİZİ GÜNCELLEYECEĞİZ: Cemaat, tarikat, bu bizim bir gerçeğimizdir. Tekke ve zaviye kanunu yasakladı ama hepsi yaşıyor. Bunu görerek yeni politikalar geliştirmemizde fayda vardır. İçtihat yapacağız. İslam alemi gelişme ve değişimlere cevap vermeli, veremezse kıyamete kadar nasıl varlığını sürdürecek. Kuran ve sünnete bakan gözlerimizi güncelleyeceğiz.  PKK FAALİYETLERİ: (Hutbelerle ilgili milliyetçilik eleştirileri) PKK’nın bazı faaliyetleri bunlar. Camilerdeki ibadeti provoke etmek, vatandaşları rahatsız etmek için örgüt yapıyor. Vatandaşlarımız da rahatsız. Vatandaşlarımız Afrin’de ordumuzun başarısı için dua etmektedir. Cami herkese açık, bunların dine saygısı yok, inancı yok. Dine saygısı olan Kuran’ın içine bomba koyar mı? Çanakkale şehitlerimizi anlatmanın neresi milliyetçilik, Mehmetçiğimizi anmanın nesi milliyetçilik? ‘Boyun eğmeyiz’ Diyanet İşleri Başkanı Erbaş da Diyanet’in doğru bilgiyi topluma yaymak için daha iyi çalışması gerektiğini belirterek, “İmam ve vaizlerimizi nitelikli bir şekilde yetiştirirsek doğru dini bilgi oralarda yayılır ve yanlışlıklardan toplumumuzu engellemiş olur. 23 Mart’ta Malatya’da biraraya geleceğiz. Tarikat ve cemaatler düşüncelerini yaygınlaştırmak isterler. Bunları ikiye ayırmak lazım. İyi niyetli olanlar, Kuran ve sünnetle hareket edenleri değerli buluruz. Çizgiden sapanlar, yanlış bilgi veren, kim olursa olsun Diyanet İşleri Başkanlığı olarak karşı çıkmamız gerekiyor. Karşı çıkmadığımız zaman FETÖ gibi DEAŞ gibi terör örgütü oluşabiliyor. Baskı yapsalar da buna boyun eğecek değiliz” dedi. Resmi nikâh çağrısı Din İşleri Yüksek Kurulu Başkanı Ekrem Keleş de “Halkımız soruyor, biz günümüz şartlarına göre cevap veriyoruz. Verdiğimiz bir cevaptan bir cümle bağlamından koparılmak suretiyle manşete çekiliyor. Çocuk evlenme konusunda olduğu gibi. Kurul kararı alıyoruz; ‘Çocuklar evlendirilmesin’ diyoruz, ikna edemiyoruz. ‘Resmi nikahı yapmadan dini nikah yapmayın’ diyoruz, boşanma için de aynı şekilde. Ötenazi, beyin ölümü gibi konularda doktorları davet ediyoruz, hem de kaynaklarımızla yanıtları oluşturmaya çalışıyoruz” diye konuştu.  
Seçimleri boykot tartışmaları için “Kazanacağımız seçimi neden boykot edelim?” yanıtını veren CHP lideri Kemal Kılıçdaroğlu, CHP’nin ittifak yapıp yapmayacağı konusunda açık kapı bırakarak, “Karşı değiliz, zaman gösterecek” dedi...  Meclis’te dün ittifak mesaisi yorgunluğu vardı. AK Parti ve MHP’nin anlaşarak, seçimlerde ittifak yapmayı mümkün kılan düzenlemeyi tek oturumda bitirmeyi kararlaştırması, 20 saat süren gerilimli bir mesai sonunda teklifin yasalaşmasını sağladı. AK Parti ve MHP, bu nedenle grup toplantılarını iptal ederken, hafta sonu tüzük kurultayını da yaparak, 2019 seçimleri öncesi kurultaylarını tamamlayan CHP Genel Başkanı Kemal Kılıçdaroğlu kürsüdeydi. Grup toplantısından sonra Hürriyet’ten Abdülkadir Selvi ve Habertürk’ten Muharrem Sarıkaya ile birlikte Kılıçdaroğlu ile görüşme imkânı bulduk. CHP lideri, seçimleri boykot tartışmaları için “Kazanacağımız seçimi neden boykot edelim?” yanıtını verirken, CHP’nin ittifak yapıp yapmayacağı konusunda açık kapı bırakarak, “Karşı değiliz, zaman gösterecek” dedi. Kılıçdaroğlu’na sohbetin başında dün sabah, CHP milletvekili Musa Çam’ın, MHP lideri Devlet Bahçeli’ye yönelik ifadeleriyle başlayan tartışma ve çıkan kavgayı sorduk. Net ifadeler kullanarak, şunları söyledi: “Olmaması gerekirdi. Devlet Bey’in kişiliğine yönelik bir söylemi asla doğru bulmuyorum. Nitekim grup başkan vekilimiz Özgür (Özel) Bey de Meclis kürsüsünden CHP’nin duyarlılığını ifade etti. Siyaseten farklı dünyalarımız, görüşlerimiz olabilir ama insanlar yine de saygıyı elden bırakmamalı.” ‘Kaybetmenin işareti’ Kılıçdaroğlu, olayda kaba kuvvet kullanılması, AK Parti ve MHP’li vekillerin Çam’a fiili olarak müdahalede bulunması konusunda ise ittifak teklifinin sabaha kadar süren müzakereler sonunda, 20 saatlik görüşmeyle kabul edilmesine atıf yaparak, “Aslında normalde bu teklifin salı, çarşamba, perşembe görüşülmesi lazımdı. Pazartesiye denk getirmek, kamuoyunun gözünden kaçırmak, sabaha kadar bunu parlamentodan çıkarmak gibi bir anlayış, biraz kaptı-kaçtı anlayışı. Doğru değil bu. Siz seçim sistemini değiştiriyorsunuz, yeni kurallar getiriyorsunuz ama halktan gizliyorsunuz bunu. Bu kaybetmenin işaretleri. Bunlar kaybedeceklerini biliyorlar artık, neyi kurtarabilirsek kardır anlayışıyla yola çıkıyorlar” dedi. ‘Kazanacağız’ CHP lideri, partisinin milletvekili ve PM üyesi Selin Sayek Böke’nin Twitter’dan, “Bu yasaya göre ya çekilmeyi tartışmamız lazım ya da boykot etmeyi” mesajını paylaşması konusunda ise iddialı konuştu ve “Kazanacağımız seçimleri neden boykot edelim? Biz seçimleri kazanacağız. Bu yasa kaybettiklerini gösteriyor. Kaybediyoruz, nasıl kazanabiliriz, onun arayışı içindeler. Biz de halkımıza güveniyoruz ve kazanacağız” yanıtını verdi. ‘İç işimizdi, bitirdik’ Kılıçdaroğlu, tüzük kurultayında yaşanan gerginlikler, sonrasındaki tartışmalar anımsatıldığında ise yorum yapmama tavrını sürdürerek, grup konuşmasında da özellikle bu konuya değinmediğini belirtti ve “Tabii bakın bugün (dün) tüzükten hiç bahsetmedim. Grup konuşmamda da söyledim, onlar bizim kendi iç işimizdi bitirdik onları” dedi. CHP lideri, kurultaylardan önce, özellikle de adalet yürüyüşü sonrasında diğer partilerin gündemini de etkileyen CHP’nin ivmesinin bu süreçte kaybolduğu eleştirileri için ise “Hayır. Tüzük kurultayı zamanlı mı, zamansız mı diye konuşuluyor ama biz 1.5 yıl önceden yapmıştık bu hazırlıkları, örgütlere sormuştuk, görüşlerini almıştık. Ben gene 7-8 ay önce kurultaydan sonra tüzük kurultayı toplayacağımı ifade etmiştim. Söylediğimi yine söyledim. Onu yerine getiriyoruz o kadar” değerlendirmesini yaptı. ‘İnandığımı söyledim’ Kurultayda, “İzinsiz televizyona çıkan vekili kovarım” yönündeki söylemlerinin antidemokratik ve despotik bulunduğu, üslubunun değiştiği eleştirilerinin yapıldığının anımsatılması üzerine, Kılıçdaroğlu, “Nasıl yorumlandı bilmiyordum ama ben inandığım doğruları söyledim” dedi. İTTİFAKA AÇIK KAPI CHP lideri, tüzük değişikliğiyle ittifaklara kapı açılmasının CHP’nin de ittifakı gündemine aldığını gösterip göstermediği sorumuza da şu yanıtı verdi: “İttifaka karşı değiliz biz. Biz yüzde 10 seçim barajına karşıyız, siyasi partiler ittifak yapabilirler. Bu konuda herhangi bir şekilde ittifak olmasın, ittifakları yasaklayalım diye bir düşüncemiz yok zaten.” Kılıçdaroğlu, “Cumhurbaşkanlığı seçiminde da bir ittifak olmayacak herhalde?” sorusunu, “Bunu zaman gösterecek” diye yanıtlarken, “Kapıyı kapatmıyorsunuz, olmaz demiyorsunuz” vurgumuz üzerine, “Tabii tabii” demekle yetindi. “Daha önce CHP olarak ‘biz aday çıkartacağız’ noktasındaydınız, o tutumunuzdan daha yumuşak bir seviyeye mi geçtiniz?” sorusuna karşılık, “Bir yasa çıktı, bu yasanın izdüşümünü tüzüğümüze koymamız gerekiyordu. Bu çerçevede bir düzenleme yaptık. Halbuki öteki zaten il başkanlarının teklifidir. Bizim değil, il başkanlarının teklifi ve en yüksek oyla kabul edildi” yanıtını veren Kılıçdaroğlu, Cumhurbaşkanı adayını belirleme yöntemleri arasına, ön seçim, aday yoklaması, seçmen yoklamasıyla birlikte merkez yoklaması seçeneğinin de 4. yöntem olarak eklenmesi için, “Evet evet... o şekilde eklendi” dedi.  ‘Zaman gösterecek’ Kılıçdaroğlu, “Olası ittifak AK Parti ile BBP arasında düşünüldüğü gibi listeye başka parti adayını koyarak mı olacak, sütun mu liste ittifakı mı olacak? Yan yana sütun ittifakı yapar mısınız yoksa listenizden mi başka bir partinin girmesini istersiniz?” sorularımıza da şu yanıtı verdi: “Düzenleme bütün ittifak türlerine izin veren türden bir düzenleme. Onu bilmiyorum, zaman gösterecek. Bugünden şunu veya bunu yapacağız deme durumunda değilim.” ‘Gerekirse görüşürüm’ CHP lideri, “Yol haritanız nedir, diğer partilerle siz temas yapacak mısınız?” sorusuna, “Yapılıyor zaten” yanıtını verirken, “Doğrudan siz yapacak mısınız?” yinelememiz üzerine, “Gerekirse yaparım. Hedefimiz bundan sonra 2019 seçimidir, olası erken seçimdir” diye konuştu. Kılıçdaroğlu, ittifak düzenlemesini Anayasa Mahkemesi’ne taşıyacaklarını ancak yasanın ittifak bölümünün değil, temsilde adaletle ilgili kısmının iptalini isteyeceklerini de vurguladı. 
Türkiye-ABD ilişkileri kritik bir dönemeçten geçiyor. İlişkilerin sağlıklı zemine taşınması için hassasiyetlerin dikkate alınması zorunlu. 8-9 Mart’ta, Suriye için kurulan teknik komite çerçevesinde, ABD ile bu ülkede masaya oturan Türkiye’nin net tavrı da yapıcı tutumu da ortada. ABD için aynı netlikten söz etmek ise çok güç. Tam da 8-9 Mart’taki görüşmeden ve Dışişleri Bakanı Mevlüt Çavuşoğlu’nun önümüzdeki hafta yapacağı ziyaretten önce, ABD odaklı gelişmeler de bu düşünceyi yeniden besledi. Büyükelçilik niye kapandı? ABD Büyükelçiliği, geçtiğimiz pazar günü, İngilizce sitesinden, güvenlik tehdidi nedeniyle hizmet vermeyeceğini açıklayarak, kapılarını pazartesi ve salı günleri kapattı. Aynı akşam, ABD istihbarat birimlerinin bildirimiyle, emniyet ve istihbarat birimlerimiz DAEŞ’li olduğu değerlendirilen hücreye operasyon düzenledi ve Samsun’da yabancı uyruklu 4 kişi yakalandı. Bu kişilerin sorgusu sürüyor. Gelen bilgi, “ABD elçiliğine canlı bomba ya da bombalı araç saldırısı düzenlenecek” olmasına rağmen ne silah ne de patlayıcıya ulaşılamadığı ve bu durumun ABD’lilere bildirildiği yönünde. Hatta, ABD istihbaratının verdiği şüpheli isimlerle, diğer ayrıntıların bile birbirini tutmadığı saptandı. Dahası, büyükelçiliğin iki gün kapalı tutulmasına yol açabilecek düzeyde bir tehdit de tespit edilemedi. İki gerekçe ABD, baştan bu yana Zeytin Dalı harekâtının sınırlı tutulması gerektiğini, operasyonun DAEŞ’le mücadelede zafiyet yarattığını söylüyor. Bu nedenle, Ankara’da, Afrin’e yaklaşıldıkça, bazı gelişmelerin yaşanabileceği bekleniyordu. Ankara’nın değerlendirmesi net. ABD, büyükelçiliğin sağlam olmayan gerekçelerle kapalı tutulması yoluyla şu mesajları vermeye çalıştı: 1- DAEŞ, sınır güvenliği sağlansa da Türkiye’nin başına bela bir örgüt. Zeytin Dalı harekatı mücadelede zafiyet yaratıyor. Bu nedenle DAEŞ’le mücadeleye odaklanılması gerektiği. 2- Tam da turizm sezonu yaklaşırken, Türkiye’ye karşı bir güvensizlik algısının oluşturulması. Ortada, yine başrolünde ABD’nin olduğu, bir oyun içinde oyun var. Bölgeden gelen haberlere göre, aynı ABD, daha birkaç hafta önce, kara gücü YPG’nin, 400 DAEŞ’liyi serbest bırakmasına ve bunların 120’sinin YPG’nin yönettiği SDG saflarına katılmasına onay verdi. ABD, YPG ile birlikte cezaevlerindeki DAEŞ’lileri sorgulayıp, yerel halktan, aşiretlerden olanları eğiterek SDG saflarına katıyor. DAEŞ’i bahane eden ABD, DAEŞ’lileri SDG saflarına, YPG’nin yancılığına alıyor. S-400 üzerinden yaptırım mesajı ABD’nin operasyonları bunlarla sınırlı değil. Bir yandan da Rusya’ya dönük yeni uygulamaya koyduğu yaptırımlar üzerinden çalışıyor. Türkiye’ye Rusya’dan aldığı S-400’ler nedeniyle yaptırım uygulanabileceği mesajları veriyor. Kısa süre önce ABD Dışişleri Bakanlığı’nın davetiyle Pentagon’da misafir edilen Türk gazetecilere açıklama yapan hükümet yetkilisinin, “S-400’lerin tedarikine yönelik endişemiz var. Türkiye’yi, ABD Kongresi’nde yeni kabul edilen kanun çerçevesinde yaptırımlarla karşı karşıya bırakabilir” sözleri bu düşünceyi pekiştiriyor. Cumhurbaşkanı Tayyip Erdoğan’ın, geçtiğimiz günlerde yaptığı, “Türkiye, S-400’leri alacağı zaman Rusya ile anlaşma yanlıştır, yaptırım uygulayabiliriz diyeceksin. Taviz vermeden kendi hedeflerimize yürüyeceğiz” açıklaması, ABD’nin verdiği mesajları da Türkiye’nin tavrını da ortaya koyuyor. Bu tabloda ABD-Türkiye ilişkilerinin normalleşmesini beklemek ne kadar gerçekçi?  
Dini bilgi adı altında; asansöre yalnız binilmemesi, battaniyenin şekline dikkat edilmesi gibi açıklamalardan rahatsız olan Cumhurbaşkanı Erdoğan, son yapılan MYK toplantısında Bozdağ’a talimat vererek Diyanet İşleri Başkanlığı’nın konuyla bizzat ilgilenmesi gerektiğini söyledi Ankara’da siyaset kazanı kaynıyor. Cumhur ittifakı netleşti. Karşı bloğun nasıl bir ittifak kombinasyonunda yer alacağına ilişkin yoğun bir tartışma var. Bir yandan Afrin harekâtı sürerken, diğer yandan bir türlü ortadan kalkmayan bir erken seçim iddiası Ankara koridorlarında seslendiriliyor. Bir yandan da iç siyasi tartışmalara eşlik eden sosyal, toplumsal sinir uçlarını harekete geçiren gündem başlıkları var. Çocuklara yönelik istismar ve son dönemde artan din adına yapılan, dine zarar veren bir takım tuhaf açıklamalar. Bu yoğun gündem başlıklarına ilişkin olarak iktidar cephesinden yansıyan bazı önemli bilgiler ve değerlendirmeleri sizlerle paylaşmak istiyorum. Başlık başlık ilerleyelim: ERDOĞAN’DAN TALİMAT: (Dini bilgi adı altında; asansöre yalnız binilmemesi, battaniyenin şekline dikkat edilmesi, yoğun bakımdaki erkek ve kadın hastaların yerlerinin ayrılması gibi açıklamalar yapılması konusunda) Cumhurbaşkanı Tayyip Erdoğan da bu konuda yaşanan tartışmalardan rahatsız. Erdoğan, son MYK toplantısında Diyanet İşleri Başkanlığı’ndan da sorumlu olan Başbakan Yardımcısı Bekir Bozdağ’a talimat verdi. Cumhurbaşkanı, bu açıklamalardan duyduğu rahatsızlığı ortaya koyarak, Din İşleri Yüksek Kurulu’nun hassasiyet göstermesi gerektiğini belirtti. Diyanet İşleri Başkanlığı’nın konuyla bizzat ilgilenmesi gerektiğini ifade etti. Cumhurbaşkanı, toplumun bu konularda doğru bilgilendirilmesi ve din konusunda toplumu adeta tahrik edecek, kin ve nefret temelinde birbirine karşı düşman olacağı bir zemine fırsat verilmemesini istedi.  ETKİ AJANLIĞI: Öte yandan, AK Parti’de son dönemde art arda gelen bu tuhaf açıklamaların 28 Şubat sürecinde yaşanan birtakım olaylarla benzeştiği yönünde bir algı da var. AK Parti’de konu, “etki ajanlığı” ihtimali üzerinden de değerlendiriliyor. İktidar kanadında, bu tartışmaların kaynağı ve uygulamaları itibariyle dini sadece kelam ve fıkıhtan ibaret hale getiren, düşünce kısmını bırakıp, 300 sene öncenin müktesebatıyla düşünülmesinin sonuçları nedeniyle yaşandığı görüşü de dillendiriliyor. ASKER KIYAFETLİ ÇOCUK: (Cumhurbaşkanı Erdoğan’ın asker kıyafeti giymiş çocukla birlikte yaptığı konuşma nedeniyle yaşanan tartışma) AK Parti kaynakları, bu konuda, “O konuşma çocuk üzerinden değil, çocuğun temsil ettiği hassasiyet üzerinden. Mustafa Kemal Atatürk’ün de asker kıyafeti giydirilmiş çocuklarla fotoğrafları var” yorumunu yapıyor. MHP YÜZDE 9-10 ARALIĞINDA: Cumhur ittifakının zaman içerisinde MHP’nin AK Parti’de erimesi ve yok olması sonucunu doğurup doğurmayacağı sorusuna verilen yanıt, “Cumhur ittifakı MHP’nin bu ittifak içinde varlığını sürdürmesi anlamına geliyor. Bu değerlendirmeler yanlış. AK Parti ve MHP’nin ittifak protokolü olacak” şeklinde. AK Parti’deki anketlere göre; MHP ittifakla ve yeni söylemle birlikte hızla toparlandı. Kongrelerini yapmış olması, partiyi daha esnek ve güçlü hale getirdi. MHP, ekim-kasım-aralık aylarında ciddi türbülansa girmişti. Artık, İYİ Parti travmasını da atlattı. Teşkilat tartışmaları sona erdi ocak ayı itibarıyla yüzde 9-10 aralığına girdi. Siyasal pozisyonuyla birlikte iyice toparlandı. İYİ Parti’de ise inanılmaz bir düşüş var. ÇARPICI ORANLAR: Seçmen sadakati en yüksek parti yüzde 98’le AK Parti. İktidar kaynakları, “AK Parti oyları içinde MHP oyları da vardı. İttifak nedeniyle bu oylar MHP’ye döner mi?” sorusuna, “AK Parti seçmeninin, ‘ittifakla birlikte oyumu MHP’ye basayım’ demesi mümkün değil” yanıtını veriyor. AK Partililerin yüzde 95’i, MHP’nin yüzde 86’sı ittifaka olumlu bakıyor. CHP’NİN SÖYLEM ANALİZİ: İktidara göre CHP 2009’dan bu yana, temel konuların tamamında bir meşruiyet tartışması açıyor. İttifak düzenlemesine ilişkin eleştirileri de bunun son örneği. AK Parti’nin, CHP ve Kılıçdaroğlu’nun söylem analizine ilişkin uzun süredir sürdürdüğü çalışma tamamlandı. Söz konusu kitap haftaya yayımlanıyor.  KÜRT SEÇMEN RAHATSIZ DEĞİL: AK Parti kaynaklarının yansıttığı bilgilere göre, ellerindeki kamuoyu araştırmaları, Afrin harekâtıyla ilgili olarak Kürt seçmende bir rahatsızlık olmadığını gösteriyor. Tam aksine, operasyona destek var. AK Parti kaynakları, “Terör örgütü Cizre-Nusaybin’de yaptığının aynısını Afrin’de yapıyor. Bölge insanı net olarak örgütün amacını gördüğü için tehdidin kaldırılması, sınır güvenliğinin sağlanması açısından Afrin hattında yapılanın devamının Kobani’de yapılmasını istiyor” diyor. DEMOKRASİYİ KORUMAK İÇİN: AK Parti kaynakları, güvenlikçi politikalar yürütüldüğü yolundaki eleştirilere, “Demokrasiyi korumak için terörle mücadele, sınır güvenliği ve iç huzuru sağlamak için izlenen politika ve bu yönde bir siyasal söylem, dil kullanılıyor” yanıtını veriyor. SP İLE İTTİFAK KAPISI KAPANDI MI? Cumhurbaşkanı Erdoğan’ın önceki gün grup toplantısındaki ifadelerinin ardından Saadet Partisi’nin Cumhur ittifakına dahil olması konusunda kapının kapanıp kapanmadığı tartışılıyor. AK Parti kaynakları, BBP ve SP’nin temsil ettiği siyasetin bir anlamı olduğunu, HDP, CHP, İYİ Parti’nin olduğu yere SP konulduğunda, meşruiyet kriterlerinde gedik açıldığını belirtiyor. Cumhurbaşkanı’nın, “Gelirlerse mutlu oluruz, gelmezlerse güle güle deriz” ifadesini anımsatarak, sayısal olanla siyasal olanı birbirinden ayırarak değerlendirmek gerektiğini kaydediyorlar. SP’nin temsil ettiği bir misyon olduğu vurgulanıyor. SP’yi an itibarıyla bulunduğu yere mevcut iklim ve siyasi atmosferin oturttuğu kaydedilerek, “SP’nin milli ve yerli olanların içinde olması, istenen bir şey” ifadesini kullanıyorlar. AK Parti’deki hava SP ile ittifak kapısının bir daha açılmamak üzere kapanmadığı yönünde. Peki, SP’de bu kadar ısrar edilmesinde 11. Cumhurbaşkanı Abdullah Gül’ün SP tarafından Cumhurbaşkanı adayı gösterilmesi çabasının etkisi var mı? AK Parti’den bu soruya “hayır” yanıtı veriliyor. ERKEN SEÇİM YOK, KONGRE TARİHİ ESNEK AK Parti, kongreyi 12 Eylül’de yapmayı tasarlıyordu. Bu konuda esnek bir tarihlendirme var. Kongrenin haziranda da kasımda da yapılabileceği söyleniyor. Erken seçim konusunda ise kaynaklar net yanıt veriyor: “Seçimleri tarihinde yapacağız.”  
Kadın cinayetleri, tecavüz ve istismar haberleriyle bir yılı daha geçirdik. 8 Mart’ta yine kadınlara yönelik eşitliğin sağlanmasından çok, şiddetin engellenmesini konuşacağız. Çocuklara yönelik istismar suçlarıyla ilgili yaşanan infial, sonunda siyaseti harekete geçirdi. 6 bakanlığın koordinesinde, bu alanda yaşama geçirilecek tedbirler belirlendi. Acil eylem planı neredeyse tamamlandı. Planlamada, hem yasal değişiklikler hem idari tedbirler yer alıyor. Bazılarını şöyle aktarabilirim: İndirimler kalkıyor 1- İstismar suçlarındaki cezalar artacak, caydırıcılık sağlanacak. 2- Kademeli ceza uygulaması şu anda yürürlükte. Cezaların, Anayasa Mahkemesi’nin bağlayıcı kararı nedeniyle kademeli artırılması düşünülüyor. Ancak gelen tepkiler nedeniyle, 18 yaşa kadar olan tüm istismar suçlarında iyi hal ve takdir indiriminin olarak kaldırılması, cezaların birbirine çok yakın olması kararı masada. 3- 18 yaşından büyüklerin mağduru olduğu cinsel saldırı suçları yönünden de indirimlerin kaldırılması tartışılıyor. Bu konuda son söz söylenmedi. 4- Kimyasal kastrasyon tedbiri suçun vahametine göre, hâkim kararıyla uygulanacak. Kastrasyon, bütünüyle cinselliğin sonlandırılması değil, kademeli olarak azaltılması şeklinde gerçekleştirilecek. Hâkim, bununla birlikte cezanın infazından sonra suçlunun takibine yönelik tedbir kararları da verebilecek. 5- Risk haritaları çıkartılacak. Kırmızı bölgelerde takip daha güçlü olacak. 6- Suçlular yaşam boyu kontrol altında tutulacak. Adres ve iş değişikliklerini bildirmekle yükümlü hale gelecekler. Mülki erkân da bölgelerinde oturan suçluları bilecek. Bu kişiler çocuklarla ilgili işlerde çalışamayacak. 7- Bu kişilerin çalıştığı kurumlara daha önce işledikleri suçla ilgili bilgi verilecek. 8- Çocuklarla ilgili işlerde çalışanlara psiko-sosyal testler zorunlu olacak. 9- Çocuklara yoğun eğitim verilecek. Sosyal medya ve internet denetiminden çocukların bulunduğu alanların güvenli kılınmasına, okul ve yurtlarda etkin denetimden oyun alanlarının takibine kadar önleyici tedbirler alınacak. 10- Mağdurlar için psikolojik destek ve yaşam desteği sağlanacak. Suç mağduru çocukların deşifre edilmemesi, suç mağdurları için özel izleme merkezleri kurulması, suçtan sonra çocuğun psikolojisinin etkilenmemesi için sadece psikologla görüşmesi gibi bir dizi tedbir masada. Kadınların hakkı Kimyasal kastrasyonun hukuki olup olmadığı, cezaları caydırıcı hale getirirken, örneğin 12 yaş altındaki çocuklara istismarda bulunana ağırlaştırılmış müebbet öngörülürken, olası bir adaletsizliğe düşülüp düşülmeyeceği, cezaların kademeli olması durumunda bir haksızlığın doğup doğmayacağı gibi tartışmalı alanlar elbette var. Bu alanlardaki gri noktaların Meclis’te kaldırılması mümkün. İktidar ve muhalefetin ortak akılla, topluma güçlü bir mesaj verme şansı var. Yargının da sadece zorlayıcı düzenlemeleri beklemeden, bir zihniyet devrimiyle bu davalara bakma olanağı her zaman bulunuyor. 8 Mart’ı yine buruk biçimde kutlayan kadınların ise siyaset ve yargıdan bu tip bir kararlılığı görme hakları her zamankinden daha fazla.  
- “1985 yılı. Afyon Dinar’da görevlendirildim. 15-16 yaşlarında işitme engelli bir kızı getirdi annesi. Kızı muayene ettim, hamileydi. Annesi, “Bu işi hallet” diyor. Kriminal bir vaka olduğu için ne yapacağıma karar veremedim, genç bir doktorum. Kız da konuşamıyor, bunu kimin yaptığını söyleyemiyor. Güvendiğim bir hâkim-savcı çifte danıştım. Tecrübelerinden yola çıkarak kızın öldürüleceğini söylediler. Önce kızımızı sahiplendik. İşitme engelliler okuluna yerleştirdik. Şu anda bir işitme engelliler öğretmeni. Eşi de öyle. Çocukları var, büyütüyorlar. Sağlığına kavuşmasından sonra bunu kendisine yapanın amcası olduğunu söyledi. Maalesef karnındaki çocuğu kaybetmişti.” - “2013 yılı. Kızım 11. sınıfta okuyordu. B. Hopkins isimli bir İngiliz biyoloji hocası vardı. Mr. Hopkins biyolojiyi o kadar iyi, çeşitli ve üst düzeyde anlatıyordu ki kızım doktor olmak istiyordu. Hocalarına hayrandılar. Bir akşam eve geldi, ağlaya ağlaya anlattı. Hocası pornocu çıkmış. İnterpol’ün devrede olduğu bir operasyonla tutuklanıp Kartal Cezaevi’ne konuldu, sonra iadeyle Londra’ya gönderildi. Şu anda orada hapishanede. Anlaşıldı ki çocukların soyunma odalarına, tuvaletlere kamera yerleştirmiş. Doktor olmak isteyen kızım bu olayın ardından hukukçu olmak istedi. Şimdi Almanya’da hukuk okuyor.” - “2015 yılı. Denizli’nin kırsalında bir kır kahvesinde çalışma yaparken, başı önünde, yıkılmış bir adamcağız geldi yanıma. Zorla konuşuyordu. ‘Kızıma 1.5 ay önce tecavüz ettiler’ dedi. ‘Kızımı al git buralardan’ dedi. Tecavüzcüsü bir işçiymiş, tutuklanmış. Kızı götürecek yer bulmakta çok zorlandım. O zaman gördüm ki kız çocukları için ortaöğretim yurdu problemimiz var. Bakan olur olmaz, o bölgeye 1 erkek 2 kız ortaokul yurdu yaptırdık.” ***         3M ve istismarcı sarmalı Özetleyerek aktardığım bu üç hikâyeyi, “Bir doktor, bir anne ve bir siyasetçi olarak yaşadığım üç deneyim” diye anlatan kişi, eski Aile ve Sosyal Politikalar Bakanı, AK Parti milletvekili Sema Ramazanoğlu. Devlet, cinsel istismar konusunun üzerinde yoğunlaştı. Konu dün Bakanlar Kurulu toplantısında detaylı tartışıldı. Başbakan Yardımcısı Recep Akdağ, kurulan komisyonun tespitleri üzerinden detaylı bir sunum yaptı. Düzenleme çok yakında son halini alacak. Çözümün parametreleri belli. Önleyici tedbirleri almak, risk haritasını çıkarmak, mağdur ile ailesinin insan haklarının ve özel hayatının korunması, caydırıcılığı yükseltmek-cezaları en üst seviyeye çıkarmak ve suçluyu infaz sonrası takip. Geçtiğimiz günlerde konuya ilişkin olarak bir araya geldiğimiz, Ramazanoğlu’yla sohbet ederken, bu çetrefil meselede odaklanılması gereken kavramlardan üçüne işaret etti. Birincisi, 3M kuralı. Yani mahremiyet, mahrumiyet ve mağduriyet. İkincisi, “istismarcı sarmalı.” Yani mağduru seçen, uygun zamanı ve mekânı önceden planlayan ve tek korkusu, bir zırh içinde yaşarken aşağı çıkmak olan istismarcı tipi. Üçüncü kavram ise “erken önlem.” Her 10 kadından biri Ramazanoğlu’nun verdiği bilgiler ışığında, bazı çarpıcı rakamlar sıralayayım: - İstismarların yüzde 90’ı aile, yakın çevre, okul ve yurtlarda gerçekleşiyor. - İstismarların yüzde 60’ı 18 yaş altına yönelik. - Dünyada istismara uğrayan çocukların ortalama olarak yarısı erkek yarısı kız. Türkiye’de genel ortalama böyle olmakla birlikte bazı istatistiksel çalışmalara göre erkek çocuklara yönelik istismar yüzde 60’larda. - Örnek olarak incelenen İsveç’te 15 yaş altı cinsel eğitim en üst seviyede. Ancak bu ülkede yetişkin çağa gelmiş her 5 kadından biri çocukken istismara uğradığını söylüyor. Türkiye’de ise bu oran her 10 kadından 1’i. ‘ÇİM sayısı 47 olacak’ Ramazanoğlu başka bilgiler de verdi. Çocuk istismarıyla mücadele çerçevesinde harekete geçirilen Çocuk İzleme Merkezleri’nin sayısının 47’ye çıkarılacağını, çocuk pornografisinin Türkiye’de maalesef hızla yaygınlaştığını söyledi. Çok kritik bir noktada kanaatini de paylaştı. “18 yaşına kadar bu milletin çocukları devletin himayesinde, denetiminde olmalı, devletin yurtlarında olmalı” dedi. Israrla vurguladığı ise çocuğu istismarcıdan koruyacak önlemleri en sert biçimde yaşama geçirmek.  
Cumhur-başkanı Tayyip Erdoğan’ın kısa aralıklarla yaptığı iki açıklama, Suriye’de önümüzdeki ayların ajandasını ilan etmişti. Önce, “Yaz ayları sıcak geçecek” dedi. Ardından, “Kuşatma çok yakında” diyerek, Fırat’ın batısındaki nihai hedefe yönelik hareket tarzını yeniden ilan etti. İlk aşaması Afrin’in kuzey, batı ve doğu sınırlarında bir güvenlik kuşağı oluşturulmasıyla tamamlanan Zeytin Dalı Harekâtı’nda güvenlik güçleri bir kırılma noktasında. Afrin’den önceki iki meskûn mahal provasından hemen önceki aşamada. Önce kuzeyden sarma harekâtıyla Kilis, PKK-PYD menzilinden çıkarıldı. Sonra, batıda Hassa-Reyhanlı hattının güvenliği sağlandı. Afrin’in çevresi hilal biçiminde çevrildi. Artık içlere doğru ilerleniyor. Raco sınırından dün gelen görüntü ve haberler bir süre sonra Cinderes’ten geleceklerin işareti. Zorlu tahkimat Önceki akşam stratejik Keltepe bölgesinde yaşanan çatışmada 8 askerimiz şehit oldu. Askerlerimiz ilerledikçe, tahkimat, en kritik görevlerden biri haline geliyor. Keltepe de tahkimat açısından zorlu, Afrin’e ilerlemek için en stratejik bölgelerden biri. Aldığım bilgilere göre, 8 şehidimizi de tahkimat için güvenlik kuşağı oluşturma çalışmaları sırasında verdik. Bornova Jandarma’ya bağlı askerler, tünellerde saklanan teröristlerle karşı karşıya kaldı. 20 metreye kadar inen, göğüs göğse denilecek mesafedeki çatışmalar sonunda tepenin kontrolü sağlandı, ancak 8 askerimiz şehit düştü, hepimizin içi yandı. Düzenli ordu, kuralsız teröristler TSK, uluslararası hukuka riayet etmek, sivillere zarar vermeden operasyonu yürütmekle yükümlü bir ordu. Karşısında ise sivilleri kalkan yapabilen, kuralı olmayan, ağır silahla tahkim edilmiş bir gerilla tipi bir terörist yapılanma var. Dünyanın en büyük askeri gücü ABD’nin bile düzlük bir alan olan Rakka’ya ilan ettiği tarihten 1.5 sene sonra girebildiği düşünüldüğünde, tüm askeri uzmanlara göre TSK, Afrin’de kahramanlık destanı yazıyor. Örgüt, bu süreçte, yurt içinde ve sınırda da varlık göstermeye çalışıyor. Buradaki askeri konvoylara da bubi tuzaklı saldırılar düzenleniyor. Bunlar duyurulmuyor ama önleniyor. Harekâtta bundan sonraki güçlükler şöyle sıralanıyor: 1- Mayınlamalar, tüneller ve tuzaklanan patlayıcılar. 2- PKK-YPG’nin maksimum zayiat için yaptığı yığınaklanmalar. 3- Terörist yapılanmanın her türlü gerilla yöntemini kullanması, savaş hukuku dahil hiçbir kurala uymaması, sivillerin kalkan yapılması. ABD’den gelen işaretler Bu zorluklara rağmen hedefe odaklanılmış durumda. TSK ve istihbaratın hem masada hem sahadaki koordinasyonu yüzde 100 oranında. Buna karşın, bölgedeki uluslararası güçlerin tutumu kritik önemde. Ankara, Rusya’nın nötr kalmasını bile yeterli buluyor, Rusya’ya güvenmek istiyor. Hava sahasının açık tutulması, Esad rejimi ve Şii milisler üzerinde bir yol kazası yaşanmaması için baskı kurulması temel beklentiler. BM’nin Doğu Guta’ya yönelik ateşkes kararının Afrin’i de kapsadığını söyleyecek kadar ileri giden ABD’nin ise Afrin kent merkezine girilmemesine yönelik baskısını artıracağına dair işaretler geliyor. ABD, bunun için Rusya’yı da etkilemeye çalışıyor. 8 Mart’ta Washington’da, ABD Dışişleri Bakanı Rex Tillerson’ın temaslarında karara bağlanan üç komiteden ilki çalışmaya başlayacak. Askeri yetkililer ve istihbarat uzmanlarının da yer alacağı Türk heyetinin başında Dışişleri Bakanlığı Müsteşar Yardımcısı, Büyükelçi Sedat Önal olacak. Konu başlığı genelde Suriye, özelde Afrin-Menbiç. Ankara, hiç değilse bundan sonra ABD’nin kapalı kapılar ardından söyledikleriyle, sahadaki uygulamalarının aynı olmasını istiyor.
CHP lideri Kılıçdaroğlu, İYİ Parti ve SP’nin temeli anayasa olan bir ilkeler platformu çerçevesinde birliktelikten söz etmelerine ilişkin “İlkeler doğrultusunda olacaksa ben olumlu bakıyorum” dedi Bir yandan ittifak tartışmaları, diğer yandan Afrin operasyonunun geldiği aşama ve BM Güvenlik Konseyi’nin ateşkes kararının Afrin’i kapsayıp kapsamadığı, bir diğer yandan da PYD eski eş başkanı Salih Müslim’in gözaltına alındığı Çekya’da Türkiye’nin beklentilerinin aksine serbest bırakılması dün parti liderlerinin ve Meclis kulislerinin ana gündem maddeleriydi. AK Parti Grup Toplantısı’ndaki konuşmasının ardından kuliste Başbakan Binali Yıldırım’la sohbet imkânı bulduk. Başbakan: Afrin’i kapsamıyor Başbakan, Türkiye’nin Afrin harekâtı konusundaki kararlılığını toplantıda çok net biçimde ifade etmişti. Başbakan’a BM’nin Suriye’de 30 günlük ateşkes kararının Afrin’i de kapsadığı yolundaki iddiaları sorduk. Yıldırım, “Afrin’i kesinlikle kapsamıyor” yanıtını verdi. Rusya’nın BM Daimi Temsilcisi ile Fransız yetkilinin tersi yönündeki açıklamalarını hatırlattığımızda ise “Herkes her şeyi söyleyebilir. Önemli olan bizim ne söylediğimiz. Alakası yok. Biz başkalarının söyledikleriyle hareket etmeyiz. Afrin harekâtı sürüyor” dedi. Ankara, Afrin harekâtını planlandığı şekilde sonuna kadar sürdürmeye kararlı. “TSK ve ÖSO, terörle ve teröristle mücadele ediyor. Ateşkes kararı Türkiye’nin Afrin harekâtını kapsamıyor” diyor. Kılıçdaroğlu: En çok dinlendiğim dönem Dün Meclis’te bir grup meslektaşımla birlikte CHP Genel Başkanı Kemal Kılıçdaroğlu’yla da sohbet etme imkânı bulduk, geçirdiği operasyon nedeniyle bir kez daha “geçmiş olsun” dileklerimizi ilettik. CHP lideri iyi gözüküyordu, operasyonun etkilerini üzerinden atmıştı. Kılıçdaroğlu, operasyona neden olan rahatsızlığın babasında da ağabeyinde de olduğunu belirttikten sonra, “Çok önceden ameliyat olacaktık bekledik. Neyse geçti gitti diyelim” yorumunu yaptı. “Ayağa çabuk kalktınız” hatırlatması üzerine de “Aslında dinleniyorum da. Belki de genel başkan olduktan sonra en çok dinlendiğim dönem. Kitap okuma imkânım oldu. Soner Yalçın’ın son kitabı ‘Saklı Seçilmişler’i okuyorum. Bazı şeyler var. Keten üretimi, fabrikaların kapatılması” dedi. ‘Sefer görev emrim yok’ Askerdeki oğlunun anımsatılması üzerine 6 Mart’ta tezkere alacağını söyleyen Kılıçdaroğlu, “Üniversiteye dönecek değil mi? Tezkere bırakıp Afrin’e gideyim falan demedi mi?” soruları üzerine, “Göndermezler çünkü yeteri kadar silah eğitimi almadı. Gelecek önce evlilik hazırlıkları yapacak” diye konuştu. Yaklaşık tarihin sorulması üzerine “Valla bilmiyorum o işleri” yanıtını verdi. “Sizin yok değil mi sefer görev emri?” diye sorulması üzerine ise “Yok, hayır” dedi. ‘Karar vermek için çok erken’ CHP lideri, partinin Cumhurbaşkanı adayının, ittifak yapıp yapmayacağının belirsiz olmasından dolayı yöneltilen eleştirilerin anımsatılarak, “Genel seçimde ittifakı düşünüyor musunuz?” diye sorulması üzerine, “Buna bugünden karar vermek için çok erken” yanıtını verdi. Kılıçdaroğlu, bu yanıtın ittifaka kapıyı kapatmadığı anlamına geldiğinin söylenmesi üzerine de şu değerlendirmeyi yaptı: ‘İttifak değil birleşme’ “Biz ona birleşme diyoruz, ittifak değil. Birlikte hareket etme. Bir de şu var; bu yasa eşitlik ilkesine aykırı. Şimdi yüzde 9,90 oy alan parlamentoya milletvekili sokamayacak, yüzde 1 oy alan sokacak, ittifak dolayısıyla. Sonra seçim güvenliği konusunda, tekliften kaynaklanan ciddi endişelerimiz var. Onların da giderilmesi lazım. Teklif bir anlamda halkın iradesinin gasp edilmesine yol açan 12 Eylül darbe hukukunun bir devamı. Yüzde 10 seçim barajını getirdiler, bir de yüzde 50 ve üstü barajını getirdiler. İki barajlı bir sistem oldu ki bunun demokrasi ile bağdaşır bir yanı yok.” ‘Bahçeli’yi muhatap almıyoruz’ CHP lideri, MHP Genel Başkanı Devlet Bahçeli’nin grup toplantısındaki CHP’ye yönelik sert eleştirilerinin ve “Gitsin cümbüş ittifakı kursun” sözlerinin anımsatılması üzerine şu yanıtı verdi: “Bahçeli bizi hedef almak istiyor. AKP sözcüsü gibi. Yani AKP’nin söylemesi gerekeni Bahçeli söylüyor. O neden ile doğrudan muhatap almıyoruz.” ‘AYM’ye götüreceğiz’ Kılıçdaroğlu, ittifak teklifinin değiştirilmeden çıkması halinde Anayasa Mahkemesi’ne başvuracaklarını da söylerken, şöyle dedi: “Şimdi hukukçular inceliyor. Belki komisyonlarda pürüzlü yönleri büyük ölçüde giderilmiş de olabilir. Yani sonuçta siz seçimi güvenlikli bir ortamda yapmak zorundasınız. O kadar çarpık hükümler var ki sanki açık oy gizli sayım gibi bir anlayış üzerine inşa edilmiş bu teklif. Kabul edilebilir bir tarafı yok. Parlamentoda mücadelemizi yapacağız. Bu haliyle geçerse de Anayasa Mahkemesi’ne götüreceğiz.” ‘Kanun çıksın, değerlendireceğiz’ CHP lideri, “En geniş birlikteliği sağlayacağız ifadeniz ittifaka açık olduğunuz anlamına mı geliyor? Biz ittifak yapabiliriz mi diyorsunuz yoksa tek liste ittifakına açığız mı diyorsunuz?” sorusuna ise “İşte o dediğim koşullara bağlı. Önce bu teklifin çıkmasını bekleyeceğiz. Sonra oturup kendi aramızda bir değerlendirme yapacağız” yanıtını verdi. Cumhurbaşkanlığı seçiminde her partinin adayının olacağının söylendiğini vurgulayan Kılıçdaroğlu, CHP’nin tüzük kurultayında değiştirilecek tüzüğüne Cumhurbaşkanı adayının halk tarafından belirlenmesi seçeneğinin konulacağının anımsatılması üzerine, “Seçeneklerden birisi o. Halk belirliyor diye bir şey yok ortada. Üç seçenek vardı, bir de dördüncü seçenek eklenecek oraya. Tabii tartışılacak. Milletvekillerinde vardı, cumhurbaşkanının belirlenmesinde de seçenekler var” dedi. ‘İlkeler platformu’ CHP lideri, İYİ Parti veya Saadet Partisi genel başkanlarının temeli anayasa olan bir ilkeler platformu çevresinde birliktelikten söz ettiklerinin anımsatılması üzerine de “Ben olumlu bakıyorum. Tabii olabilir; ilkeler belirlenir, o ilkeler doğrultusunda eğer bir birliktelik sağlanacaksa, o ilkelerden yola çıkılarak yapılır. Türkiye’nin uzlaşmayla yeniden bir anayasa yapılmasını istiyoruz dedim. Daha önce de bunu deklare ettik biliyorsunuz. Buna ihtiyacı var Türkiye’nin” diye konuştu. ‘Duruşumuz net’ Kılıçdaroğlu, “AK Parti ve MHP sizin HDP ile ittifak yapacağınızı söyleyen ön kabulle hareket ediyor” yönündeki soruya da “Aslında bizim duruşumuz çok açık ve net belli. Biz seçim yasasını değiştirip barajın sıfıra indirilmesi, belki yüzde 1-2’ye indirilmesi, her partinin de bağımsız seçime girmesidir bizim arzumuz” yanıtını verdi. Bahçeli’nin CHP’nin barajı kaldırma teklifini baraj sorunu olmasından kaynaklandığı yolundaki değerlendirmesinin anımsatılmasına ise sadece gülerek karşılık verdi. ‘Ayağına gelmişken alsaydın’ CHP lideri, PYD eski eş başkanı Salih Müslim’in serbest bırakılmasını ise şöyle değerlendirdi: “Karara bakmak lazım. Hangi gerekçeyle bırakıldı onu bilmiyorum. Asıl sorumlu AKP hükümetidir. Yani siz Müslim’i Yargıtay kararı varken Türkiye’ye davet ettiniz, altına kırmızı halılar serdiniz, kabul ettiniz, yemek yediniz. Bu adam eğer terörist ise hazır ayağına kadar gelmiş, götürürsün polise teslim edersin, olur. Ama bunlar yapılmadı.” CHP lideri istismarla ilgili yasa çalışmasına zina konusunun da dahil edilmesi planına ilişkin olarak da tasarı parlamentoya gelmeden yorum yapmasının doğru olmadığını söyledi. 
AK Parti ve MHP, ittifakları mümkün kılan yasa teklifini Meclis’e sundu. Türk siyasi yaşamında ilk kez yasal ittifaklara imkân tanıyan düzenleme daha yasalaşmadı ancak bir dizi ciddi sonuç üreteceği açık biçimde görülüyor. Teklif, konunun bütün yönlerinin ayrıntılı düşünüldüğünü gösteriyor. Yüzde 10 barajının sabit tutulması, buna karşılık barajın ittifak yapan partilerin ayrı ayrı aldıkları oylara göre değil, ittifakın toplam oyuna göre hesaplanması üzerinde ince düşünülmüş düzenlemelerden biri. Madde, sadece gönüllü olarak ittifaka girenleri ilgilendirmiyor. Yapılan, baraj problemi olması muhtemel partileri ya da normalde tek başına barajı aşması mümkün olmayan partileri ittifaka zorlayıcı bir düzenleme. Bununla birlikte, teklifte, parti üyeliği sonlanmadan bir başka partiden aday olmaya imkân tanıyan düzenleme de var. Bu düzenleme de düşük oy alan ancak ittifakı destekleyen partilerin pusulada yer almadan Meclis’e taşınmasına olanak sağlayacak. Teklif, ittifaklara dayalı bir siyaseti dizayn eder nitelikte. Öyle anlaşılıyor ki 2019’da yapılacak seçime yönelik güncel etkilerini de teklifin yasalaşmasıyla göreceğiz. Düzenlemenin sonuçları En genel bakışla, söz konusu düzenleme şu sonuçları doğurdu, doğuracak: 1) Artık ittifaklar avantajlı hale gelmiş oldu. 2) İttifak yapanların avantajlı hale gelmesi diğer bloku da fiilen ittifak yapmaya zorluyor. 3) Bu zorlama, siyasetin şekillenmesinde stratejik değişikliklere neden olacak. 4) Yakın zamana kadar baraj altında kalacağı yorumları yapılan MHP, ittifaktan kârlı çıkacak. 5) Koalisyon endişesiyle farklı bir partiye oy veren seçmen, ittifaklar sayesinde gönlündeki partiye kanalize olabilecek. Yeni sistem için AK Parti ve MHP, ittifak düzenleme-sinden memnun. AK Parti kulislerinde, düzenlemenin MHP ile zorunluluktan dolayı yapılmadığı, Cumhurbaşkanlığı Hükümet Sistemi’nin ittifaklar modelini gerekli kılan bir yönetim biçimi olduğu değerlendirmesi yapılıyor. Düzenlemeyle daha fazla partinin parlamentoda temsil edileceği, geçerli her oyun temsilde karşılığı olacağı ifade ediliyor. Yüzde 10 barajı için de “İstikrar için şart” deniliyor. ‘Hayır’ blokundaki durum Sistem, “hayır” blokunu da etkiliyor. Siyasi kulislerde CHP’nin de HDP ile ittifak yapabileceği söylense de CHP bunun söz konusu olmadığı konusunda net. Buna karşılık, “hayır” cephesindeki dağınıklık dikkat çekici. CHP, seçime tek başına girme eğiliminde. Cumhurbaşkanı adayı ise hâlâ açıklanmadı. “Açıklarsak lime lime ederler” diyen CHP lideri Kemal Kılıçdaroğlu’nun aday olup olmayacağı da hâlâ tartışılıyor. HDP, baraj probleminin olmadığını savunsa da, “bağımsız aday” formülünü yedekte tutuyor. Ancak ittifakların güçlü yapısının bağımsız adayların şansını azaltma ihtimali parti olarak seçime girmeyi zorluyor. AK Parti-MHP ittifakına mesafeli duran Saadet Partisi’nin, İYİ Parti ve Demokrat Parti’yle birlikte ittifaka girebileceği konuşuluyor. Bu ittifakta CHP’nin de yer almasının arzulandığı ifade ediliyor. Şu andaki durum, AK Parti-MHP, İYİ Parti-Saadet Partisi-Demokrat Parti, HDP-sol, sosyalist blok ve CHP’nin ayrıştığı dörtlü bir tabloyu gösteriyor. Bunun üçe inmesi CHP’nin tavrına bağlı.  
Suriye rejimiyle istihbari temaslar kimi zaman doğrudan, kimi zaman Rusya gibi aracılarla yürütülüyor. Suriye devletinde bütünlüğün ortadan kalkması nedeniyle, bazen Suriye istihbaratı adına yetkilendirilen kişiyle, bazen Rusya aracılığıyla temas kurulan kişiyle görüşülüyor. Rusya ve İran, Türkiye’yi Suriye rejimiyle doğrudan temas kurmaya zorluyor. Rusya Dışişleri Bakanı Sergey Lavrov, Türkiye’nin güvenlik çıkarlarının Şam yönetimiyle doğrudan diyalog yoluyla korunabileceğini açıkça ifade etti. Ankara’nın Şam’la yeniden ilişki kurup kurmaması iç politikada da sinir uçlarını harekete geçiren bir tartışma konusu. Türkiye’nin an itibarıyla yaklaşımı net. Yüz binlerce insanın ölümüne, milyonlarca insanın yerinden yurdundan ayrılmasına neden olan Esad rejimiyle doğrudan bir temas kurulması mümkün değil. Bu zorlamayı yapanların son 10 gündür sadece Doğu Guta’da gerçekleşen katliamlara bakmaları bile yeterli. Tablo bu ancak bir de sahanın gerçekleri var. Cumhurbaşkanlığı Sözcüsü İbrahim Kalın’ın, “Olağanüstü şartlar gerektirdiğinde belli sorunları çözmek için ilgili birimlerimiz yani istihbarat birimimiz doğrudan ya da dolaylı belli temaslar kurabilir” sözlerinin ardından dün de Başbakan Yardımcısı Bekir Bozdağ, Fırat Kalkanı ve Zeytin Dalı harekâtlarına, İdlib’de gözlem noktaları oluşturulmasına, Soçi ve Astana sürecine dikkati çekerek, “Devlet yönetimi, siyasiler arasında doğrudan bir görüşme yoktur. Fakat istihbarat örgütleri gerektiğinde görüşebilirler” dedi. Bozdağ, “Harekâtlarda hava unsurlarının kullanılması dolaylı da olsa Suriye yönetiminin rızasıyla yapılmaktadır. Doğrudan Suriye yönetimiyle bir görüşme olmamıştır. Ancak Rusya üzerinden Suriye ile bir görüşme, Türkiye’nin beklentilerinin oraya iletilmesi hadisesi vaki olmuştur” diye konuştu. Bu açıklamalar sahadaki zorunlulukları ve gerçekleri gösteriyor. Dün, güvenlik ve istihbarat kaynaklarıyla görüşerek, “Rejimle dolaylı görüşmeler nasıl ve ne zamandan beri gerçekleşiyor?” sorularına yanıt aradım. Aldığım yanıtlar, istihbarat birimleri arasındaki temasın uzun süredir devam ettiğini gösteriyor. Bu bilginin, “rejimle temas kurulsun” ısrarını sürdüren CHP lideri Kemal Kılıçdaroğlu’na da bir süre önce verildiğini öğrendiğim. İstihbaratların teması çilingir Aldığım bilgiler ve yapılan değerlendirmeleri şöyle aktarabilirim: - Suriye sahasındaki aktörlerin kendi menfaatleri nedeniyle geliştirdikleri asimetrik ilişkiler, çıkar çatışmaları ve Türkiye’nin bir numaralı önceliği olan güvenlik sorunu arka plan diplomasisini zorunlu kılıyor. Bunun en önemli unsurlarından biri de istihbarat kurumlarının faaliyetleri. - Genelde kuzey Suriye, özelde Fırat’ın batısı konusunda MİT’in faaliyetleri süreç içinde bir çilingir vazifesi görüyor. - İstihbarat birimleri,  gözlem noktalarının kurulması aşamalarında da sadece Suriye istihbaratı ile değil, bölgedeki yerel güçler dahil bir çok kesimle faaliyet yürüttü, yürütüyor. Kritik yol kazaları önlendi - Bu ortamda sahadaki aktörlerle ilişkinin tamamen kopması hatalı kararlar doğurabiliyor. Yanlış anlaşılmalar ve ciddi yol kazalarının olması, bugüne kadar yürütülen faaliyetlerle, istihbarat birimleri arasındaki temasla giderildi. Doğrudan ya da aracıyla - Temaslar kimi zaman doğrudan, kimi zaman Rusya gibi aracılar sayesinde yürütülüyor. Suriye devletinde bütünlüğün ortadan kalkması nedeniyle, bazen Suriye istihbarat servisi adına yetkilendirilen kişiyle, bazen Rusya aracılığıyla temas kurulan kişiyle görüşülüyor. - İstihbarat birimleri arasındaki temasın en kritik başlıklarından biri Suriye hava sahasının kullanımı konusunda yürütülüyor. Bu faaliyet, özellikle Zeytin Dalı Harekâtı’nda Rusya üzerinden önemli sonuçlar doğurdu. Hangi konular konuşuluyor? - İstihbarat birimleri arasındaki temasın ana konuları genel çerçevede şöyle sıralanıyor: 1- YPG’ye destek verilmemesi, terör faaliyetlerinin engellenmesi. 2- DAEŞ’le mücadele edilmesi, DAEŞ’lilerin Türkiye sınırlarına doğru sürülmemesi. 3- Suriye halkına yönelik baskı ve zulmün sonlandırılması. 4- Göçü önleyecek önlemlerin alınması. Konvoy vakasının perde arkası - Afrin harekâtının ilk aşamasından itibaren istihbarat birimleri hem masada hem sahada çalışıyor. Planlama, harekât, teknik istihbarat, ÖSO’nun hazırlanması ve yönlendirilmesinde Genelkurmay’la eşgüdümlü bir çalışma var. - Afrin’deki günlük gelişmeler, son dönemdeki temasların ana gündemi. Suriye buraları kontrol edemiyor ama egemenlik hakkı olduğunu savunuyor. Son dönemde, rejim askerinin Afrin’e gireceği propagandasının yapılmasına bu gözle bakmak gerekiyor. - İstihbarat birimleri, Afrin’e Suriye rejimine bağlı milis güçlerinin konvoyla gittiği haberleri yayıldığında da devredeydi. Televizyondan gidişleri canlı yayınlanan konvoyun nerede bulunduğu, bulundukları yer şehir merkezi mi, Afrin’e 100 km uzaklıkta bir yer mi, belli değildi. “Afrin merkezde” denilerek 3 araba gezdiriliyor. Bunun anında teyit edilmesi gerekiyor. Hem uydu istihbaratıyla hem sinyal istihbaratıyla hem de sahadan canlı istihbaratla durumun gerçek boyutları tespit edildi. Amaçları ne bunlara bakıldı. - Bu girişimler Suriye rejiminin, “Sen beni arka kapı diplomasisiyle muhatap alıyorsun ama üst perdeden de siyaseten de muhatap al” mesajı olarak da görülüyor. YPG ile rejim nerede anlaşamadı? - Türkiye, bölgenin terörden arındırılmasını, sahiplerine bırakılmasını istiyor. YPG’nin Suriye rejimiyle yapmaya çalıştığı anlaşma, görünürde, “Gel, Türkiye’nin bu yapmak istediğini sen gerçekleştir. Sana yönetimi vereyim. Sen de deklare et, ‘Burada PKK yoktur, benim egemenliğim altındadır, tıpkı Şam gibi” diye değerlendiriliyor. - Anlaşamadıkları noktalardan biri silah teslimatı olarak görünüyor ancak mesele Suriye’nin geneliyle ilgili. YPG’nin Suriye’de elde ettiği ve bir bölümü petrol bölgeleri, barajlar, ekonomik alanlardan oluşan kazanımları konusunda Esad rejimiyle anlaşmazlık yaşıyor. Ankara’nın tespitleri el altından başka konularda da anlaşmaya çalıştıkları yönünde. Anlaşmaya çalıştıkları konulardan birinin de yeni anayasa yapımı olduğu belirtiliyor. - Afrin’e yeni sızma girişimleri bugün de var, yarın da olacak. Ama Türkiye’nin tavrı net. Yine aynı şekilde püskürtülecek.
Hemen konunun başında birbiriyle çelişen iki örnek: İlki Diyarbakır’dan. Akrabası olan 13 yaşındaki kız çocuğuna istismarda bulunduğu kanıtlanan 20 yaşındaki sanığa, alt sınırdan 8 yıl ceza veriliyor. Mahkeme, bir de indirim yapıp, cezayı 6 yıl 8 ay olarak belirliyor. Sanık, infaz indirimleriyle, sadece birkaç yıl, üstelik bir bölümünü açık cezaevinde yatıp çıkacak. İkinci örnek, Van’dan, tüylerimizi diken diken eden bebeğe tecavüz dosyası. 38 günlük bebeğin istismar sonucu öldüğünün anlaşılmasıyla açılan davada, hem anneye hem istismarda bulunan erkek arkadaşına ağırlaştırılmış müebbet hapis cezası veriliyor. İkisine yardım edene de 15 yıl. Uygulama sorunu Türkiye, uzun yıllar ceza kanunlarındaki eksiklikleri tartıştı. 2005’te TCK’nın yenilenmesiyle sorunlar bir ölçüde aşıldı. Takip eden yıllarda bu suçlarla ilgili cezaları ağırlaştırıcı bir dizi yasal değişiklik yapıldı. Buna rağmen ne haberler eksildi ne de davalarda verilen cezalarla ilgili tartışmalar. Aksi kararlar veren mahkemeleri alkışladık. Sanığa takdir indirimi, iyi hal indirimi yapılması uygulaması ise ne kadar eleştirilse de son bulmadı. Sorun büyük ölçüde uygulamada birlik sağlanamamasında. Cezalar yüksek olsa da kararların caydırıcılığı yok. Aksine, “Zaten düşük ceza veriliyor, bir şey olmaz” algısı iyiden iyiye yerleşmiş durumda. Bunun yanında istismar, kadın cinayeti kararlarına sızan, “O saatte dışarıda olmasaydı, sosyal medyadan mesaj yazmasaydı, o kıyafeti giymeseydi” gibi indirim gerekçeleri bu suçların faillerini iyiden iyiye cesaretlendi-rebiliyor. Etkin denetim Toplumda son olaylar nedeniyle yaşanan infial, iktidar ve muhalefette de yankı buldu. Cumhurbaşkanı Tayyip Erdoğan, dün çok açık bir tavır ortaya koyarak, “Caydırıcı olması bakımından en ağır cezai müeyyideler neyse bunlar da alınacaktır. Bu tür konuların beklemeye, uzatmaya, uzun uzun toplantılarla sürdürülmeye tahammülü yoktur. Hızlı ve etkin çözüm peşinde olmalıyız. Mesela bu suçları işleyenlerin infaz sistemindeki tüm indirim ve kolaylıkların dışında tutulması da şarttır” dedi. Önceki gün başkanlık ettiği Bakanlar Kurulu’nda, 7 bakanın katılımıyla bir komisyon oluşturuldu. Aldığım bilgilere göre, komisyon, kimyasal hadım olarak bilinen kastrasyondan cezalarda indirim yapılmasının bütünüyle engellenmesine kadar bir dizi önlemi yasa paketine dönüştürecek. Sosyal medyada işlenen suçlardan okullarda, yurtlarda, kurslarda işlenen suçlara kadar boşluklar araştırılacak ve yasal düzenlemeyle birlikte, etkin izleme gibi idari tedbirler de alınacak. Yurt dışındaki “elektronik kelepçeyle takip”, “bu suçu işleyenlerin çocukların bulunduğu alandan uzak tutulması” gibi tedbirlerin nasıl etkin uygulanabileceği araştırılacak. İndirimlerin kaldırılması bile başlı başına pozitif bir adım. Bir yandan da hem çocukları hem yetişkinleri sürekli olarak bilinçlendirmek gerekiyor. Öyle anlaşılıyor ki sorunun çözümü, cezaları giderek daha radikalleştirmekten değil, uygulamada, hem cezai hem idari tedbirlerin etkin uygulanmasından geçiyor.
ABD Dışişleri Bakanı Rex Tillerson’ın, Ankara’daki kritik temaslarının ardından yapılan açıklamalar iki ülke arasında yeni bir sürecin başladığını gösteriyor. Görüşmelerde masada yer alan başlıkları ve çıkan sonuçları, aldığım bilgiler çerçevesinde şöyle özetleyebilirim: Üç itiraza üç gerekçe 1- Ankara da Washington da iki ülke arasında doruk noktasına ulaşan gerginliğin en kısa sürede ortadan kaldırılmasında hemfikir. İki ülke stratejik ortaklık ve NATO müttefikliği çerçevesinde, zedelenen güven ilişkisinin tamir edilmesi gerektiği görüşünde. Kuzey Suriye’deki gelişmelerin iki ülke ilişkilerini daha fazla zehirlememesi konusunda ortak bir irade oluştu. 2- Ankara, ABD’nin desteklediği PYD’nin PKK’nın kolu ve bir terör örgütü olduğu konusundaki bütün kanıtları Tillerson’ın önüne koydu. PYD’nin desteklenmesinin PKK’nın desteklenmesi anlamına geldiğini tekrarladı. Silah yardımı ve bütçeden ayrılan pay konusunun üzerinde ısrarla durdu. Tillerson, PYD ile kurulan ortaklığı “DAEŞ’le mücadele,” silah yardımını “denetimini yaptığı”, bütçeden ayrılan payı ise, “Suriye’nin tamamı için” gerekçeleriyle izah etti. Türkiye’nin sınır güvenliğini önemsediklerini söyledi. Afrin, son teröriste kadar 3- Cumhurbaşkanı Tayyip Erdoğan ve Dışişleri Bakanı Mevlüt Çavuşoğlu, Afrin harekatının hedefine ulaşana, son terörist ortadan kaldırılana kadar devam edeceğini kesin bir dille anlattı. Ankara’nın Zeytin Dalı Harekâtı kararlılığını gören ABD, Tillerson aracılığıyla Kuzey Suriye’de Türkiye ile birlikte hareket etme tercihini açıkça beyan etti. Kaynaklar, ABD’nin Türkiye’nin beklentilerine somut yanıt vermeden Kuzey Suriye’de yeni planlamalar yapamayacağının açık biçimde iletildiğini kaydetti. Tillerson’ın “Amerika bir şey yapıp Türkiye başka bir şey yapmayacak bu noktadan sonra. Birlikte hareket edeceğiz” ifadelerine dikkat çekildi. Fırat’ın doğusuna çekilsinler 4- Erdoğan, PYD-PKK’nın öncelikle Fırat’ın batısından tamamen çekilmesi konusundaki kırmızı çizgi kararlılığını vurguladı. ABD’nin normalleşme konusundaki samimiyetinin Menbiç konusunda atacağı somut adımlara göre ölçüleceği açık biçimde söylendi. Menbiç konusunda defalarca oyalanan Ankara, sabrının kalmadığını, somut adım beklediğini tekrarladı. Kaynaklar, Ankara’nın PYD-PKK’nın öncelikle Fırat’ın doğusuna çekilmesi gerektiği uyarısının ABD tarafından hangi somut adımlarla karşılanacağının kritik önemde olduğunu kaydettiler. 5- Türkiye, ABD’den gelecek Menbiç adımına göre, Fırat’ın doğusundan kaynaklı güvenlik sorunlarıyla ilgili olarak da birlikte hareket edilebilmesinin mümkün olup olmadığına karar verecek. ABD’ye, “önce Menbiç” mesajı verilmiş oldu. Aksi takdirde Türkiye’nin güvenliği için gerekli adımları atacağı belirtildi.  FETÖ tepkisi 6- ABD’nin, Türkiye ile hareket etme tercihi doğrultusunda, boyutlanan sorunların aşama aşama çözümü için ortak mekanizmalar formülü geliştirildi.  7- İki ülke arasında kurulacağı açıklanan ortak mekanizmaların kısa sürede devreye girmesi kararlaştılırken, Ankara, özellikle FETÖ’nün himayesi konusunda ABD’ye tepkilerini bir kez daha iletti. Kurulacak üç ortak komiteden birinin FETÖ konusunda olacağı öğrenildi. Diğer komitelerin ise “terörle mücadele” başlığı altında çalışacağı belirtildi. 8- Tillerson’ın basın toplantısında, Türkiye’deki konsolosluklarının yerel çalışanlarının tutukluluğu konusundaki endişelerini dile getirmesi, yargılama süreçlerinin adil olması gerektiği vurgusunu yapması not edildi. Tillerson, Rusya’dan S-400 füzelerinin alınması konusundaki kaygılarını paylaştığını da, “ülkelerin kendi kararı” vurgusuyla aktardı. 9- ABD yönetimi, Tillerson’ın temaslarında Suriye’nin yeniden imar ve inşaasında Fırat Kalkanı Operasyonu deneyiminden de yola çıkarak Türkiye’nin etkin rol üstlenmesi gerektiği konusundaki düşüncelerini de gündeme getirdi. 10- Tillerson’un görüşmelerinde, ABD Savunma Bakanı Mattis’in, “YPG’yi PKK’yla savaştırabiliriz” teklifini yinelemediği de belirtiliyor.
Ak Parti ve MHP’nin uyum yasaları konusunda görüş ayrılıkları yok denecek kadar az. İttifak konusunda ise Cumhurbaşkanlığı seçiminde sadece adayın isminin yazılması kesinleşmiş gibi... Genel seçimde yoğunlaşılan model, ittifak partilerinin logolarının pusulada bir dikdörtgen içerisinde yer alması... Ak Parti ve MHP’nin kurduğu Milli Mutabakat Komisyonu, Cumhurbaşkanlığı Hükümet Sistemi’ne uyum için çıkartılacak düzenlemeler ve 2019 seçiminde yapılacak ittifakla ilgili yasal altyapı hazırlıklarını büyük ölçüde bitirdi. Komisyonun Ak Partili üyeleri, Cumhurbaşkanı ve Ak Parti Genel Başkanı Tayyip Erdoğan’ı, MHP’li üyeleri de MHP Genel Başkanı Devlet Bahçeli’yi önceki gün bilgilendirdi. Çalışmalar olgunlaştı ancak son nokta konulmadı. Son nokta için Erdoğan ile Bahçeli’nin yapacakları görüşme ve verecekleri talimatlar bekleniyor. Son sözü liderler söyleyecek. Dün konuyla ilgili görüştüğüm kaynaklarla, hem netleşen başlıkları hem de liderlerin talimatlarını bekleyen konuları konuşma imkanı buldum. Mart 2019’da yapılacak yerel seçimde uygulanacak “uyum düzenlemelerinin”, Anayasa gereği en az 1 yıl önceden yasalaşması gerektiğinden, 24 Mart’a kadar TBMM ve onay sürecinin tamamlanması gerekiyor. Bu nedenle uyum düzenlemeleri ile ittifak düzenlemelerinin TBMM’ye ayrı ayrı sevk edilmesi olasılığı hâlâ bulunuyor. Ancak ittifak düzenlemeleri konusunda erken yol alınırsa, paket bütün halinde de gelebilir. İttifaktan son bilgiler Üzerinde hâlâ çalışılan ve liderlerin görüşünden sonra son şekli verilecek düzenlemeler ise ittifakla ilgili. Bu konuda aldığım bilgileri şöyle aktarabilirim: *Cumhurbaşkanlığı seçiminde sadece aday olan liderin isminin yazılması, o isme destek veren ittifak partilerinin logosunun pusulada bulunmaması hemen hemen kesinleşmiş gibi. Liderlerin görüşmesinde kesin karar verilirse, Cumhurbaşkanlığı seçiminde ittifakın adayı olarak sadece Cumhurbaşkanı Erdoğan’ın ismi olacak. -Genel seçimde, üzerinde yoğunlaşılan model, ittifaka katılan partilerin logolarının pusulada bir dikdörtgen içerisinde yer alması. Bu durumda seçmenler bu partilere mühür bastığında ittifaka da oy vermiş sayılacak. Yüzde 10 barajı hesaplanırken, ittifak partilerinin toplam oyu dikkate alınacak. TBMM’de hangi partinin hangi oranda temsil edileceği ise o partiye verilen oylar hesaplanarak belirlenecek. Bu modelle ilgili temel çekince ise seçmenin ittifaktaki tüm partilere mühür basarak geçersiz oy kullanma olasılığı. Ak Parti’de, MHP kökenli olan ancak kendisine oy veren milliyetçi seçmenin “Zaten ittifak var” diyerek MHP’ye daha fazla yönelmesi tereddüdünün olduğu da konuşuluyor. -Bu modele alternatif olarak düşünülen model ise ittifakta yer alan partilerin protokol yaparak kamuoyuna açıklanması, bu partilerin pusulada ayrı ayrı yer alması ve bu partilere verilen tüm oyların ittifaka verilmiş sayılması. MHP’nin de bu modele çok sıcak bakmadığı ifade ediliyor. -Ak Parti’nin ittifakı “yerli ve milli ittifak” sloganı altında mümkün olan en geniş biçimde oluşturmayı hedeflediği, bu kapsamda destek açıklaması yapan BBP’nin de yer almasını düşündüğü biliniyor. MHP Genel Başkan Yardımcısı Mevlüt Karakaya ise dün yaptığı açıklamada, “Sayın Genel Başkanımızın öyle tesadüfi, rastgele konuşmadığını biliyorsunuz. ‘A, B, C ya da N’ diyebilirdi. Dolayısıyla, ‘A ile B Cumhur İttifakı. Bunda da bir sır var’ dedi. Ben orada bir sır olduğuna inanıyorum” ifadelerini kullanarak, bir anlamda dar kapsamlı, iki partili ittifak mesajı verdi. Ancak kulislerde bu konunun bir sorun oluşturmayacağı konuşuluyor. Saadet Partisi ise açık biçimde ittifaka kapısını kapatmış durumda. MHP’ye Afrin etkisi Son bir bilgi; gelen son anketler, MHP’nin oylarında Afrin operasyonuyla birlikte yükseliş olduğunu gösteriyor. Bu eğilim sürerse söylendiği gibi bir baraj sorununun yaşanmayacağı belirtiliyor. Afrin operasyonuyla, milliyetçi oyların İyi Parti’den MHP’ye yöneldiği de ifade ediliyor. Uyum ve ittifak düzenlemeleriyle ilgili takvimlendirme yapılmış durumda. Siyaset, Erdoğan ve Bahçeli’nin vereceği kararları bekliyor. Belediyelere de ‘Başkanlık’ modeli Uyum düzenlemeleri konusunda görüş ayrılıkları yok denecek kadar az. Muhtarlık seçimi için de 18 yaş sınırının uygulanmasından, “ana muhalefet” partisi ifadesinin yasalardan ayıklanarak bunun yerine “1. parti, 2. parti, 3. parti” ifadesinin kullanılmasına kadar birçok düzenlemede uzlaşma sağlanmış durumda. Liderlere sunulacak pakette yer alması düşünülen önemli bir düzenleme daha var. Yerel yönetimlerin de Cumhurbaşkanlığı Hükümet Sistemi’ne uyum açısından benzer biçimde düzenlenmesi. Mevcut sistemde belediye başkanları, belediye meclisinin de başkanı. Düşünülen sistemde ise belediye başkanının belediye meclisinde yer almaması, belediye meclisinin ayrı bir başkanının olması düşünülüyor. Güçlerin ayrıştırılarak, dengeli bir sistemin oluşturulması temel düşünce.  
Ak Parti ile MHP’nin oluşturduğu Milli Mutabakat Komisyonu, 2019’daki Cumhur-başkanlığı seçimi ve genel seçimleri odak alan çalışmalarında önemli bir eşiğe geldi. Yapılacak düzenlemeler ilk kez yasal ittifaklara zemin hazırlayacak. Milli Mutabakat Komisyonu bugüne kadar 6 toplantı yaptı. İttifak modeli konusunda yasada birden çok seçeneğin yer alması, partilerin istedikleri modeli seçmesi görüşü öne çıkmıştı. Dün Cumhurbaşkanı Tayyip Erdoğan’ın başkanlık ettiği Ak Parti MKYK toplantısına şu üç modelle gidildi: 1- İttifak yapan partilerin logoları oy pusulasında ayrı ayrı yer alacak. İki partiye verilen oylar ittifaka verilmiş sayılacak. 2- Her partinin logosunun altında, ittifaka giren partilerin ortak adaylarının listesi olacak. Bu partilere basılan her oy yine ittifaka verilmiş olacak. 3- İttifakta yer alan partiler tek logo altında seçime girecek. İttifak barajı geçerse hangi partinin Hazine yardımından ne kadar pay alacağı konusunda önceden protokol yapılacak. Cumhurbaşkanlığı seçiminde ittifakın pusulaya açıkça yazılması kararı da dahil son söz liderlerin olacak. Dün Ak Parti Sözcüsü Mahir Ünal’ın ittifaka ilişkin verdiği yanıtların tonu da bunun zorunlu olduğunu gösteriyordu. SP ve BBP’nin hesapları 2019 hazırlıkları yasal çalışmalarla sınırlı değil. Ak Parti’de, ittifakın geniş olması düşüncesi hakim. BBP, ittifakta bulunma eğilimini zaten açıkladı. Erdoğan ve Ak Parti “aynılar aynı yere”, “yerli ve milli ittifak” prensiplerinden hareketle, Saadet Partisi’nin tutumunu izliyor. Dün Erdoğan ile Saadet Partisi Genel Başkanı Temel Karamollaoğlu’nun yaptığı görüşmeyi bu çerçevede ele almakta fayda var. Saadet Partisi’nin endişesi Milli Görüş hareketinden doğan ve zamanla neredeyse bütün sağı kapsayan Ak Parti’nin içinde erimek. İttifakın ideolojik zemini, partilerin baraj problemi yaşamayacak olması ise Ak Parti’nin elini güçlendiriyor. Ak Parti henüz izlemede, düne kadar ne BBP’ye ne Saadet Partisi’ne resmi istişare bağlamında gönderilen bir heyet yok. Kulislerdeki iddialar, BBP’nin ittifak için 5 civarında vekillik talebinin olduğu, Ak Parti’nin pazarlık yapmadan gelmesi yanıtını verdiği yönünde. MHP’nin BBP’ye yönelik çekinceleri sürmekle birlikte büyük resme odaklanılmış durumda. Erdoğan çifte zafer istiyor Ak Parti ve MHP, Saadet Partisi’ni yanlarına çekerek, “FETÖ projesi” olarak gördükleri İYİ Parti ile, “Terör örgütlerinin güdümünde” diye nitelendirdikleri CHP ve HDP’yi yan yana konumlandırmak kararında. Referandumda, “hayır” cephesinde yer alan Saadet Partisi’nin tavrı bu yüzden mühim. Ak Parti’de hesaplar sadece Cumhurbaşkanlığı seçiminin ilk turu üzerinden yapılmıyor. Erdoğan, hem ilk turda sonucu almak hem de İYİ Parti ve HDP’yi baraj altında tutarak Ak Parti için Meclis’te mümkün olan en yüksek temsil sayısını yakalamak, böylece MHP’ye de nefes aldırmak istiyor. Erdoğan, Cumhurbaşkanlığı hükümet sisteminin erken dönemde ayağını yere sağlam basması için hem ilk turdan zaferle çıkmak hem de Meclis’te en yüksek temsili hedefliyor. CHP, HDP ve İYİ Parti’nin tek amacı ise Cumhurbaşkanlığı seçimini ikinci tura taşımak. Bu nedenle, başta CHP ile Saadet Partisi olmak üzere 16 Nisan’ın “hayır” blokunda kısa vadede bir temas trafiğinin gerçekleşmesi bekleniyor.
Kurultaya ilişkin tartışmaları tümüyle bıraktığını vurgulayan Kılıçdaroğlu, “Bizim önümüzde yeni bir ufuk var, hedef var. Türkiye’nin bu kadar sorunu varken, partinin kendi içine dönüp, kendi iç sorunlarını tartışması doğru değil” dedi... CHP, renkli kurultaylarından birini daha geride bıraktı. 2019 seçimlerine partiyi taşıyacak genel başkan ve yönetimin belirlendiği kurultaydan çıkan tablo, Adalet Yürüyüşü’nü ölçü alan CHP’lilerin daha etkin ve kararlı bir muhalefet partisi görmeyi istediği şeklinde özetlenebilir. Bir önceki kurultayda olduğu gibi Kılıçdaroğlu’nun karşısında aday olan ve 447 oy gibi ciddi bir oy sayısına ulaşan Muharrem İnce’nin konuşmasıyla salonun coşması da bu arayışın göstergelerinden. Yeniden Genel Başkan seçilen Kılıçdaroğlu, kurultaydan sonraki ilk grup toplantısını yaptı. Kılıçdaroğlu ile grup toplantısının ardından, Meclis’teki makamında, Hürriyet’ten Abdülkadir Selvi ve Habertürk’ten Muharrem Sarıkaya ile birlikte konuşma imkânı bulduk. Kılıçdaroğlu, kurultayı geride bırakarak, geleceğe odaklanmamak konusunda kararlı bir tutum sergiledi. Sorularımızın önemli bölümünü yanıtsız bıraktı. Kurultayı bir cümleyle özetlemesini istediğimizde, temasına vurgu yaparak, “Adalet ve cesaret” dedi. ‘Gelecek ufku çizdim’ Sonucu itibarıyla nasıl değerlendirdiğini sorduğumuzda ise şu yanıtı vermekle yetindi: “Sonuç itibariyle başarılı bir kurultaydı. Gelecek için verdiğim mesajlar çok önemliydi. Partilileri görevlendirme mesajları verdim, altı madde halinde. Türkiye’nin beş temel sorununu dile getirdim, nasıl çözeceğimizi anlattım. Bir gelecek ufku çizdim. Medya buna değil, tartışmalara odaklandı o da tabii saygı duyacağımız bir şey.” Kılıçdaroğlu, ısrarımıza rağmen, hem kendisi hem de Muharrem İnce için 49 delegenin imza vermesiyle yaşanan tartışma ve İnce’nin, “2014’teki gibi susmayacağım” açıklamalarına yönelik sorularımızı yanıtsız bıraktı. Kurultaya değil, bundan sonrasına bakılması gerektiğini söyledi, “geleceğe bakalım” mesajı verdi. İnce’nin eleştirilerine karşılık, “Tartışmaları tümüyle bıraktım” vurgusu yaptı, “Bizim önümüzde yeni bir ufuk var, hedef var. Türkiye’nin bu kadar sorunu varken, partinin kendi içine dönüp, kendi iç sorunlarını tartışması doğru değil” dedi. Baskı iddiasına tepki Kılıçdaroğlu, soruları yanıtsız bıraksa da CHP kulislerine yansıyan bilgiler, kurultay sürecine yönelik kırgınlıklarının bulunduğunu gösteriyor. CHP liderinin, 49 mükerrer imzayla ilgili tartışmanın kendisine mal edilmesi ve delegeye baskı yapıldığı iddiaları konularında tepkili olduğu, “Oy istediğim, baskı yaptığım delege, il başkanı varsa siyaseti bırakırım” değerlendirmesi yaptığı belirtiliyor. 1080 imza ile aday olmasına rağmen, imza verenlerden 740’ının oyunu alabilmesine de üzüldüğü ifade ediliyor. ‘Kimseyi dışlamadık’ Kılıçdaroğlu’nun, yakın çevresine, genel başkanlığa seçildiği günden bu yana kendisine etkin muhalefet yapanın bile partide kalabilmesi için çabaladığını, milletvekili ve yönetici kalmalarının önünü açtığını, hiçbir delegeye bir başka isme oy verdiği için herhangi bir eleştiri yöneltmediğini, kimseyi dışlamadığını anımsattığı ifade ediliyor. Buna rağmen iki isim için de imza atan, imza attığı kişiye oy vermeyenlerin davranışını “karakter zaafı ve yerleşik bir siyasi kültürün devamı” olarak gördüğünü söylediği belirtiliyor. CHP liderinin, Muharrem İnce’nin kurultayda faaliyet raporu üzerinden söz isteyip, sırası olmamasına rağmen uzun konuşma yapmasına bile kargaşa yaşanmasın diye itiraz etmediğini de kurmaylarıyla paylaştığı kaydediliyor. CHP’de, mükerrer imza atan isimlerin kim olduğu ile ilgili çalışmalar sürüyor. Yeni MYK’nın kimlerden oluşacağına yönelik çalışmalar da. CHP’deki bir diğer bilgi de İnce’nin yeni bir kurultayın 2019’dan önce toplanabilmesi için etkin muhalefet yürütebileceği şeklinde. 'AFRİN İÇİNE GİRİLMESİN' Kılıçdaroğlu, dünkü görüşmemizde, Zeytin Dalı harekâtı odaklı, güncel gelişmelerle ilgili sorularımızı ise yanıtladı. Grup toplantısındaki sözlerini tekrarlayarak, PYD’nin terör örgütü olduğunu defalarca söylediklerini tekrarladı. AK Parti’nin, yargının PYD’yi terör örgütü saydığı dönemde görüşmeler yaptığı iddiasını yineledi. Harekâtın gidişatını nasıl gördüğünü sorduğumuzda ise çarpıcı bir yorumda bulundu: ‘Derinlere inmenin mantığı yok’ “Türkiye, güvenliğini alabilecek noktaya kadar gitmeli ama ben Afrin’e girilmesini asla doğru bulmuyorum. Kenti ele geçirmek gibi bir düşünce olmamalı. Afrin’e, terör örgütü Türkiye sınırına konuşlanmasın diye girdik. El Bab’da mesela, Fırat Kalkanı’nda belli bir yere kadar gittik. Güvenliğimizi sağlamak için konuşlandık, durduk. Daha derinlere inmenin mantığı yok. Hiç gerek de yok. Daha fazla şehit veririz, yazıktır, günahtır. Türkiye’nin güvenliği nereye kadar olursa sağlanır, oturulur konuşulur. 15 km, 20 km. Biz terörü temizledik, bu bölge artık güvenli bölgedir, buraya Suriyeliler yerleşebilir. Onlara her türlü yardım da yapılır. Ev de yapılabilir. Ama daha derinlere girmek Türkiye açısından ciddi bir sorun.” Kılıçdaroğlu, bu düşüncesinin Kobani ve Cizire gibi PYD’nin elinde bulunan sınırdaki yerleşimler için de geçerli olup olmadığı konusunda ise “Sınır güvenliği sorunu neresi için geçerliyse, hepsi için geçerli olmalı. Onu da en iyi bilen devleti yönetenlerdir. Şurada sınır güvenliği sorunumuz var deniyorsa yine Suriye’deki ana aktörlere bilgi verilerek, görüşme uyumu da sağlanarak, Türkiye kendi güvenliğini sağlamak zorundadır” dedi. CHP lideri, “bunun ABD’nin 30 km’lik bant önerisine benzediği” konusunda ise “Kaç km bilmiyorum ama Türkiye kendi güvenliğini sağlayacak yere kadar gitmeli. Ondan sonrası doğru olmaz” diye konuştu. Kılıçdaroğlu’nun bu ifadeleri de kuşku yok ki çok tartışılacak.
CHP’nin 36. olağan kurultayını izlemek için salondaydık. Kurultayın, salonda bulunmayan galibi, MİT TIR’ları davası kapsamında casusluk iddiasıyla haziran ayından bu yana tutuklu bulunan İstanbul Milletvekili Enis Berberoğlu’ydu. Salonun dört bir yanındaki afişlerde Berberoğlu fotoğrafı ve “özgürlükte buluşacağız” destek mesajları vardı. CHP Genel Başkanı Kemal Kılıçdaroğlu’nun konuşmasında en çok alkış alan iki bölümden biri de Berberoğlu ile ilgili ifadeleriydi. Yeri gelmişken, Berberoğlu’nun tutukluluğu meselesinin CHP’nin kurultay salonunu aşan bir hassasiyeti ifade ettiğini ve iktidar için artık çözülmesi gereken bir sorun olduğunu belirtmeliyiz. CHP kurultayları geleneksel olarak 2. gün kurultaylarıdır. Zira, sürpriz barındırmayan genel başkan seçimine sahne olan 1. gün değil, parti yönetiminde iktidar olma hesaplarının çarpıştığı 2. gündür esas olan. Yalova milletvekili Muharrem İnce’nin genel başkan adaylığındaki, mükerrer imza tartışması ve İnce’nin salonu ateşleyen dinamik konuşması dünün önemli başlıklarıydı. Mükerrer imza olayı, hukuki boyutuyla da epey su kaldıracak. İmza tartışmasının liste savaşlarıyla geçecek bugüne etkisini de görmüş olacağız. Kılıçdaroğlu’nun konuşmasına gelince. Doğrudur; 2019’da yapılacak üç seçime ilerlerken bir 2019 manifestosu açıkladı. Türkiye’nin çözülmesi gereken temel sorunlarını, isabetli olarak terör, adalet, milli eğitim, dış politika ve demokrasi olarak 5 başlıkta sıraladı ancak böylesine kritik bir kurultayda konuşmasında “yeni bir çıkış” olarak nitelendirilecek bir içerik yansıtmamayı tercih etti. Ne yaptı? Bir; önümüzdeki yerel, genel ve cumhurbaşkanlığı seçimlerinde hangi konuların etrafında muhalefet yapacağını ilan etmiş oldu. İki; bunu yaparken hangi argümanları kullanacağının çerçevesini çizdi. Üç; 2019 yolunda muhalefet etme hakkını, “direnme hakkı” olarak tanımladığı, korkmama, sokağa çıkma ve karşı koyma hattında yapacağını duyurdu. Tabi demokratik kurallar çerçevesinde. Bu noktada metaforu, “duvarı yıkmak”tı. Kuşku yok ki bugün şekillenecek Parti Meclisi listesinde de bu yaklaşımın derin izlerini göreceğiz. CHP liderinin karşıtlık üzerine oturttuğu konuşması, Cumhurbaşkanı Tayyip Erdoğan ile Türkiye’nin beka sorununa bakış konusunda ne kadar ayrı uçlarda olduklarını da ortaya koydu. Erdoğan; Kılıçdaroğlu ve CHP’yi, Türkiye’nin karşı karşı bırakıldığı beka sorununun odununa ateş atanlar arasında sayarken, CHP lideri, beka sorununun kendisini Cumhurbaşkanı Erdoğan olarak gösteriyor. Dünkü kurultay salonu, Kılıçdaroğlu’nun Ankara’dan İstanbul’a gerçekleştirdiği adalet yürüyüşünün CHP tabanı tarafından aşılması gereken bir çıta olarak konulduğunu da tescil etti. Dün tekrarlanan sinevizyon gösterilerinde, CHP liderinin ve Muharrem İnce’nin konuşmalarında coşkunun yükseldiği ortak nokta adalet yürüyüşüydü. CHP teşkilatı ve seçmeni, 2019’a giderken adalet yürüyüşü tadında bir muhalefet istiyor. Zor olanın başarılmasını ve bunun özde CHP’lilerle yapılmasını talep ediyor. Kılıçdaroğlu’nun iki şeyi birbirine zarar vermeden başarması gerekiyor. Bir; “hayır” bloğunun sürükleyici partisi olarak, 16 Nisan referandumundaki yüzde 49’u yüzde 50’nin üzerine çıkaracak bir stratejiyi oluşturma. Bunu yaparken, parti içindeki ideolojik ayrışmayı kontrol edebilme. İki; bir yandan da yerel ve genel seçimlerde CHP’yi yüzde 25 noktasına sabitlenmiş olmaktan çıkarabilmek için yüzde 49’un dışında bir siyasi iddiayı sandığa yansıtabilme. İşi zor.  
Eski Başbakan Ahmet Davutoğlu’nun Ak Parti’nin son grup toplantısına katılması, üstelik Cumhurbaşkanı Tayyip Erdoğan ve Başbakan Binali Yıldırım ile birlikte üçlü bir fotoğrafta yer alması üzerinden doğal olarak epey yorum yapıldı, yapılıyor. Fotoğrafı ortaya çıkaran, Başbakanlık koltuğunu bırakmak durumunda kalmasına rağmen, partinin bir milletvekili olarak kendisini “dışarıda” konumlandırmamaya ve basın üzerinden konuşmamaya özen gösteren Davutoğlu’nun, Cumhurbaşkanı ile yaptığı 3 saati aşan görüşme oldu. İki gerçeği hemen belirteyim. Bir; söz konusu görüşme, Erdoğan ile 11. Cumhurbaşkanı Abdullah Gül arasında KHK kriziyle köprülerin atılmasından önce planlanmış. Davutoğlu, görüşme talebini bu tartışmadan önce iletmiş, ancak programlar 29 Ocak gününe elvermiş. İki; özellikle MHP tarafından yöneltilen sert eleştiriler karşısında Ak Parti cenahının suskunluğunun kırgınlık yarattığı Davutoğlu’nun partinin programlarına katılmama yönündeki kararı, görüşmede Erdoğan tarafından gündeme getirilmiş. Davutoğlu’nun, toplantıya katılması da Cumhurbaşkanı tarafından istenmiş. Peki, o görüşmede neler konuşuldu? 1- Dış politikada bir ufuk turu atıldı. Özelde Afrin operasyonu, genelde Suriye’de ve Irak’taki gelişmeler konuşuldu. Davutoğlu, sancılı bir süreçteki AB ile ilişkiler, Trump dönemi Amerika ve Rusya gibi temel konulardaki görüşlerini de anlattı. 2- FETÖ’yle mücadele konuşuldu. Cumhurbaşkanı’nın mücadeledeki kararlılığının isabeti üzerinden bir değerlendirme yapan Davutoğlu, sürecin bu mücadeleye zarar vermeyecek şekilde yönetilmesinin önemine işaret etti. 3- 16 Nisan referandumuyla milletten onay alan Cumhur-başkanlığı hükümet sisteminin zorunlu kıldığı, “devletin yeniden yapılandırılması” konusu ele alındı. 4- 2019’daki seçimlere giderken siyasi süreç konu edildi. Ak Parti’nin bu süreçten başarılı çıkması dikkat edilmesi gereken hususlar, fırsatlar ve riskler değerlendirildi. Bu çerçevede, kurulacak ittifakların artıları-eksileri Davutoğlu’nun bakışından dile getirildi. Davutoğlu, değerlendirmelerini yazılı olarak da Cumhurbaşkanı’na sunmuş. Söz konusu görüşmenin, Davutoğlu’nun iki şapkasının bir gereği olarak gerçekleştirildiğini söyleyebilirim. Eski Başbakan ve Ak Parti’nin eski Genel Başkanı olarak ve halen Ak Parti Konya milletvekili olarak. Suriye kriziyle dış politikada, 2019 yolunda da iç politikada kırılma noktalarının yaşanacağı bir süreçte Davutoğlu’nun, görüşlerini, bunları iletmesi gereken makam olarak gördüğü Cumhurbaşkanı’na doğrudan açıklamayı tercih ettiği anlaşılıyor. Eski Başbakan’ın, görevden ayrıldıktan sonra kendisini Ak Parti dışında ya da üzerinde bir noktada konumlandırma yolunu seçmediği, görüşme talebinin bu açıdan değerlendirilmesi gerektiği de ifade ediliyor. Aslında tam da bu nedenledir ki söz konusu görüşme ve grup toplantısında verilen birlik görüntüsü, 2019 yolunda kafalarda, “otomatik” olarak Abdullah Gül ile yan yana konumlandırılan Davutoğlu’nu farklı bir yere yerleştiriyor. Cumhurbaşkanı Erdoğan, kritik süreçlerin hayrına atılan her adımı önemsiyor. Grup toplantısında Başba-kan Yıldırım ve Davutoğlu ile birlikte verdiği fotoğraf da bunun kanıtlarından biri. Davutoğlu’nu parti prog-ramlarında daha çok göreceğiz.  
Türkiye, içte ve dışta kritik tarihsel süreçlerden geçiyor. TSK, Zeytin Dalı operasyonuyla, tarihindeki en zorlu harekâtlardan birine imza atarken, devlet de Cumhurbaşkanlığı Hükümet Sistemi gibi radikal bir sistem değişikliğine hazırlanıyor. Bu zorlu tabloda devletin kurumları çalışıyor. Cumhurbaşkanlığı Hükümet Sistemi’ne yönelik uyum düzenlemeleri konusunda AK Parti ve MHP’nin oluşturduğu komisyon çalışmalarını sürdürüyor. Ancak sisteme geçiş sadece teknik yasal düzenlemelerle sınırlı değil. Devletin bir anlamda yeniden yapılandırılması da söz konusu. Türkiye’nin tarihsel olarak en önemli sıkıntılarından biri de bürokratik işleyiş. Başbakanlık, uzun bir süredir, bu bürokratik işleyişi baştan sona değiştirmeye yönelik bir çalışma yürütüyor. Yapılan çalışmalar gösteriyor ki herhangi bir olay karşısında, koltuğunu korumak, çalışmalarını göstermek isteyen bürokrat, elinde ne varsa, ne çalışma yürüttüyse ilgili kurumlara ve siyasete sunuyor. İyi çalışanlar ödüllendiriliyor, kötü bulunanlar başka yere atanıyor. Bürokrasinin ve siyasetin bu davranış modeli, bir olay anında, havuzda istenenden fazla su birikmesine yol açıyor. Yeni sistem ise gerektiği kadar suyun havuzda birikeceği, isimlerin, “olmazsa olmaz” denilen kişilerin değil, kurumların öne çıkacağı biçimde yapılandırılıyor. e-devlet devrimi Başbakanlık Müsteşarı Fuat Oktay’ın koordinasyonunda yapılan çalışmalarda ortaya çıkan saptamalar ve geliştirilen modelleri şöyle aktarabilirim:  - 5 ayrı komisyon, hangi kurumun, hangi işleri kiminle yaptığına yönelik tarama gerçekleştirdi. Vatandaşa sunulan hizmetlerle ilgili 2.300 belge yürürlükten kalktı. Ancak artan ihtiyaçlar yeni 10 bin belge sisteme girdi. Bundan sonra kurumların kafasına göre belge koymaması, sistem belirlememesi kararlaştırıldı.  - 2017’de kamunun vatandaşa doğrudan verdiği hizmetlerin yüzde 30 azaltılması hedefi konuldu. İlk adımda 11 bin hizmet türü 8 bine indi. 2017 sonuna varmadan 6 bine kadar indirildi. Bugün 3 binin altına kadar düştü. 2018’de hedef doğrudan hizmetleri tamamen bitirmek.  - 2017 sonuna kadar devletin tüm yazışmaları da e-devlet sistemine taşındı. Artık hangi iş, hangi kurumda ve ne kadar bekliyor, görülebiliyor.  - Tüm bu kayıtların görülebilmesiyle devlette performans dönemi başlayacak. Beyan yeterli olacak  - Vatandaştan hiç belge alınmadan, bilgi istenerek, beyan ve kontrol esasıyla sistem yürüyecek. 2018’de pilot çalışma yapılacak.  - Yeni sistemde vatandaş, kapı kapı dolaşmadan, sadece e-devlet üzerinden, tek kapıdan tüm işlerini halledebilecek. Devletle ne işi varsa, tek merkezden hepsini çözebilecek.  - Bir ekip, bütün bu işlemleri arka planda 7/24 kontrol edecek. Gecikme halinde, en zayıf halkanın neresi olduğu saptanacak. Kötü yapana “Kalitemi düşürüyorsun” denilecek. Devlet-vatandaş ilişkileri, toplumsal işleyiş açısından devrim niteliğinde adımlar atılmaya hazırlanıyor. Türkiye, artık vatandaşı kapı kapı dolaştıran ve devletin karşısında güçsüz kılan bürokratik işleyişten, vatandaş odaklı bir işleyişe adım atıyor.  
PKK ve Suriye’deki uzantısı YPG, Suriye’deki iç savaş sayesinde bir alanı kontrolüne alma, o alanı savunma gibi, ancak düzenli orduların yapabileceği askeri deneyimler elde etti. Örgütü bu konularda eğiten ABD’nin verdiği ağır silahlar ve yoğunluğu örgütü bir başka boyuta taşıdı. Bu nedenle de bölgeyi iyi tanıyan uzmanlar, ilk günden bu yana, Zeytin Dalı Harekâtı’nın Fırat Kalkanı’ndan da zor olduğunu ve TSK’nın ilk günden büyük profesyonellik gerektiren bir operasyon yürüttüğünü vurguluyor. Zamanlama faktörleri Afrin operasyonu başlar başlamaz, ABD başta olmak üzere bazı ülkeler, “operasyonun süresinin sınırlı olması” uyarısında bulunmaya başladı. Ankara, bu uyarılara, “Ne zaman biterse, o kadar sürer” tepkisini açıkça gösterdi. Görüştüğüm askeri ve diplomatik kaynaklar kendi göbeğini kesen Ankara’nın zamanlama konusundaki planlamasına yönelik şu tespitlerde bulunuyor: 1- Afrin’in kuşatılması, YPG’nin hakim noktalardan geriletilmesi ve kontrolün sağlanması konusunda üç haftalık bir planlama yapılmıştı. Yoğun sis ve yağmur nedeniyle henüz operasyonun söz konusu ilk aşaması bitirilemedi. Ankara, bu gecikme ihtimalini de önceden hesaplamıştı. İlk aşamanın bitirilmesi için bir hafta, 10 güne daha ihtiyaç olduğu belirtiliyor. 2- YPG, operasyonun yapılamayacağı düşüncesiyle, Suriye rejiminin “Afrin’i bize verin” tekliflerini geri çevirdi. Ancak örgüt sıkıştıkça rejimle ilişki kurmayı deniyor. Rejimin de pazarlık için örgütün daha da zayıflamasını beklediği düşünülüyor. YPG, rejimden Afrin’in kontrolünü almasını, ancak kendilerinin de kentte kalmasını isteyebilir. Ankara ise YPG’nin bölgede kalma ihtimalinden dolayı operasyon bitene kadar rejimin Afrin’e girmesine sıcak bakmıyor. Bu yüzden mümkün olan en hızlı biçimde harekâtın bitirilmesi temel hedef. 3- Rusya, Türkiye’nin Suriye hava sahasını kullanmasına yeşil ışık yaktı. Ancak bu konu iki ülke arasında bir takvime bağlanmadı. Konjonktürel olarak bölgede ülkeler sıkça tutum değiştirebiliyor. Bu nedenle de bu ihtimal göz önüne alınarak, mümkün olan en kısa sürede operasyonun bitirilmesi amaçlanıyor. 100 gün deneyimi Operasyonun ilk aşaması tamamlandıktan sonra, sıra YPG’nin Afrin’in içinden temizlenmesine gelecek. Bu konuda Cizre, Sur, Yüksekova başta olmak üzere çözüm süreci devam ederken örgütün yerleştiği, hendekler kazarak, “öz yönetim” ilan ettiği bölgelerde yapılan operasyonlardan edinilen büyük bir deneyim söz konusu. Polis, jandarma ve uzman TSK personelinin eşgüdümlü operasyonlarıyla PKK buralardan sökülüp atıldı. Yaklaşık 100 günlük hendek operasyonlarında edinilen deneyim, Afrin’in içinde sahaya yansıtılacak. Afrin’de sosyolojik ve demografik nedenlerle ÖSO’nun kent içi operasyonlarda ön planda olması düşünülmüyor. TSK ve güvenlik uzmanları, Afrin’in hangi bölgelerinde örgütün daha etkin olduğunu saptamış durumda. Planlamalar, önce bu bölgelerden YPG’nin sökülüp atılmasına göre yapılıyor. Bu aşamadan sonra Afrin’in değişik bölgesindeki terör odaklarında da çözülme ve kaçış olacağı değerlendiriliyor. Operasyonun her aşaması titizlikle planlanıyor.
Afrin’deki başarının Türk Silahlı Kuvvetleri’nin başarısı olduğuna dikkat çeken CHP lideri Kılıçdaroğlu, “Ordunun başarısını bir siyasal partinin başarısı olarak görmek siyasal acizlik” yorumunda bulundu. Zeytin Dalı Harekâtı’nda ordunun kahramanlığını ÖSO’ya devretmeye çalışılmasından rahatsız olduklarını ifade eden Kılıçdaroğlu, “Afrin operasyonunun erken seçim kozu olarak kullanılması doğru değil” dedi CHP Genel Başkanı Kemal Kılıçdaroğlu, dün sabah medya kuruluşlarının Ankara temsilcileriyle bir araya geldiği toplantıda, Afrin harekatı başta olmak üzere gündemdeki konulara ilişkin açıklamalarda bulundu. Kılıçdaroğlu’nun değerlendirmeleri şöyle: BURSEYA’YA BAYRAK DİKME: Askerlerimiz kendi varlıklarını kanıtlamak için kendi bayraklarını dikiyorlar. Terör örgütünden temizliyorlar. Zor koşullarda mücadele ediyorlar. Uğruna savaştıkları ülke adına bayrağı dikiyorlar. Bir başka ülkenin toprağını işgal etme niyeti zaten yok. RAHATSIZIZ: Bizim bir ordumuz var. ‘Peygamber ocağı, kahraman ordu’ diyoruz. Ordumuzun kahramanlığını bir anlamda ÖSO’ya devretmeye çalışıyoruz. Niçin, kimdir ÖSO? Elinde Türk bayrağı. Bizim ordumuz orada, mücadele ediyor, neden ÖSO? Ordu ÖSO’nun arkasına neden gizlenir? Bundan rahatsızız. Ordunun başarısı ÖSO’ya devredilemez. Kahraman ordumuz ile ÖSO’nun birlikte anılmasını içime sindiremiyorum. Benim ağırıma gidiyor. Koskoca Türkiye’nin ordusu ikinci planda, ÖSO birinci planda. Operasyon yapıyorsanız, ülkenin birliği bütünlüğü açısından önemliyse bunu kendi silahlı kuvvetlerinizle yaparsınız. Başka bir gücü kendi silahlı kuvvetlerinizin yanına monte etmeye ne ihtiyacınız var? TSK mücadele veriyor, hava desteği var, top desteği var. TSK yedek orduymuş gibi açıklama yapıyorsunuz. Ordunun başarısını bir başkasına ipotek edemezsiniz. ÖSO ile ilgili benim özel bir çalışmam yok. BAŞARI ORDUNUN, PARTİNİN DEĞİL: Mevcut iktidar Suriye’ye pekçok ülkeden topladığı terör örgütlerini gönderdikten sonra Suriye karıştı. Afrin ile bakıldı ki güney hattı bir örgütün eline geçti. Hava desteği alınmadan yapılacak bir operasyonun yapılmasının doğru olmadığını ifade etmiştim. Destek alındı. Bu bir iktidar başarısı değildir. Başarı ordunun başarısı. Ordu da bu milletin ordusu. Her aileden çocuklar var, şehit oluyorlar. Ordunun başarısını bir siyasal partinin başarısı olarak görmek siyasal acizlik. Sorunu yarat, sorunu büyüt, sorunu çözmek için insanlar hayatlarını feda etsinler, sonra ‘kahramanım’ diye ortalıkta gez. Ne kahramanlığı? SURİYE’YE GİTMEYİ DEĞERLENDİRİYORUZ: Suriye ile ilişkilerin düzeltilmesi gerekiyor. Eğer Suriye’nin toprak bütünlüğünü sağlayacaksanız doğrudan Suriye yönetimiyle görüşeceksiniz. Suriye ile Türkiye arasında önümüzdeki süreçte bir barış sağlanacaksa, bu iki ülkenin bir araya gelmesi ile olacaktır. Suriye’de terör örgütlerinin konuşlanmasını istemiyorsak o zaman Suriye ile ilişki kurmalıyız. Suriye’ye gidip gitmeme konusunu değerlendiriyoruz. Merkezi hükümetle Türkiye arasında bir ilişki kurulmasını, bu kanalın açılmasını istiyoruz. Bunun zamanlaması önemli. MENBİÇ OPERASYONU: Afrin’de yapılan çalışmaya benzer bir çalışma yapılmalı. Hava desteği, Rusya, İran ve ABD’nin uygun görüşü alınmalı. TSK’nın bu konudaki kararlılığı, MİT Müsteşarı ve Genelkurmay Başkanı’nın yapacağı görüşmeler önemli. Hiçbir sınırda terör örgütlerinin olması doğru değil. GÜVENLİ BÖLGE: Güvenli bölgeden kastedilen terörden arındırılmış bölge demektir. ABD, Rusya ve İran’ın bölgede olması Türkiye açısından olumlu olarak değerlendirilebilir. Birlikte özel bir mücadele yapabilirler.  “SAVAŞA HAYIR” GÖZALTILARI: Bir ülkede düşünceyi ifade etme özgürlüğü yoksa o ülkede demokrasi yoktur. Bir insan düşüncesini ifade etti diye ulan ile başlayıp terbiyesizle sonlanan cümleler kurulan bir ülkede hangi demokrasiden bahsediyorsunuz? Kurultay için AK Parti’ye davet AİLEMDEN BU KÜLTÜRÜ ALMADIM: Cumhurbaşkanlığı makamını işgal eden zat cümleye ulan diye başlarsa ne diyebilirim? Onun düzeyine inin derseniz inemem. Ailemden de toplumdan da öyle bir kültür almadım. Eleştiriyi bel altına indiriyor. O sözcüğü kullanmak için kim aldattı onu merak ediyorum. Kendisi bu dili kullanabilir ama bulunduğu makamın bu dili kullanmasını engellemesi gerekir. BENİM CUMHURBAŞKANIM DEĞİL: Cumhurbaşkanlığı makamı şu anda işgal altında. TBMM de tarafsız olacağına dair namusun şerefin üzerine yemin edeceksin, sonra tarafsızlığı ayaklar altına alacaksın. Benim cumhurbaşkanım değil mesela, beni temsil etmiyor. Kimi temsil ediyor, AK Parti’yi temsil ediyor, onların genel başkanı, cumhurbaşkanı olabilir. Ama Türkiye’nin cumhurbaşkanı değil. BİZDE SEÇİMLE GELİNİR: Güzel, şenlikli bir kurultay yapacağız. Adaylar olması gayet doğal. Bizim kurultaylarımız farklı. Bizde parti organlarına seçimle gelinir. AKP’ye de davet var kurultay için. KURULTAYDAN SONRA FARKLI MÜCADELE:(Selin Sayek Böke ve İlhan Cihaner’in bildirisi): Olabilir böyle bildiriler. Türkiye’de bugün hukuk yok, demokrasi de yok. Bizim dışımızda neredeyse konuşan da yok. Biz de en ağır şekilde eleştiriliyoruz. Bu mücadele kolay bir mücadele değil. Şu kurultayımızı bir yapalım, ondan sonra daha farklı bir süreci Türkiye yaşayabilir, daha farklı bir mücadele gelecektir. DOĞMAMIŞ ÇOCUĞA DON BİÇMEM: ‘Türkiye hep koalisyonlarla yürütülüyor’ diyorlardı şimdi koalisyonsuz olmuyor. ‘Tek başına olmalıyız’ demişlerdi. ‘Yüzde elli artı biri bulamıyoruz o zaman ittifak yapalım’ diyorlar. İttifak yapabilirler. Şu anda parlementoya gelen bir düzenleme yok, o yüzden doğmamış çocuğa don biçmeyi doğru bulmuyorum. YÜZDE 10 SEÇİM BARAJI: Yüzde 10 barajı demokrasinin önündeki bir duvardır. Yüzde 10 barajı ile sorunumuz yok ama demokrasinin güçlenmesini istiyoruz. Baraj, makul bir düzeye inebilir; yüzde 3 olur, 5 olur, sıfır olur. BAYKAL GÖRÜŞMEK İSTEMEDİ Mİ?:  Doktorlar ‘enfeksiyon nedeniyle görüşmek uygun değil’ dediler. Aslı hanımdan bilgi aldık. Ben doktor değilim. Dedikodular olabilir ama dedikodu üzerine düşünce üretilemez. Sayın Baykal’a her zaman ihtiyacımız var, önemli bir devlet adamıdır, Türkiye’nin sorunları iyi bilen bir devlet adamıdır. Vatandaşın ayağına gitmek lazım... İSTANBUL İL BAŞKANI’YLA BAŞLAYAN CHP TARTIŞMASI: CHP toplumun alt tabakasının sorunlarını en güçlü şekilde dile getiren partidir. Taşeron işçiyi, emekliye 2 maaş ikramiyeyi kim gündeme getirdi? CHP sağa bakıyor görüşü doğru değildir. ‘CHP sağa açılıyor, sola açılıyor’ deniyor. Sorunları 18., 19. yüzyıl kavramları ile çözemeyiz. Dünya sadece sağ ve sol eksenler arasına hapsedilemez, dünya gerçeklerini görmeliyiz. SLOGANLAR AYRIŞTIRMAMALI: (Atatürk’ün askerleri, yoldaşları tartışması) Bunlar gençlerin, vatandaşların attığı slogan. Her iki sloganda da ortak olan şudur, biz Atatürk’ün kurduğu cumhuriyete ve değerlerine sahip çıkıyoruz. İki sloganı ayrıştırıcı olarak görmek son derece yanlış. ABDULLAH GÜL’ÜN CUMHURBAŞKANI ADAYLIĞI: Abdullah Gül konusunda bizim söyleyeceğimiz bir şey yok. Niyetini bilmiyoruz. (Bağımsız aday olursa seçmeniniz Gül’e oy verir mi?) Hele bir o gün gelsin düşüncelerimizi söyleriz. Senaryoya göre görüş bildirmem doğru değil. Parlementer sistem, katılımcı demokrasi; kim bunu var ederse CHP onun yanında yer alacaktır. Bizim demokrasiyi savunmayanların yanında yer almamız beklenmemeli. KILIÇDAROĞLU ADAY MI?: Yeri zamanı gelince adayımız olacak. (Siz aday mısınız?) Yeri zamanı gelince, hep birlikte öğreneceğiz. HEP ANKARA’DA OTURDUK: (Neden yüzde 25’ten fazla oy alamıyorsunuz?): Siyaset etnik kimlik, inanç ve yaşam tarzı endekslendi. İnsanlar sorunlarını çözüyor diye o partiye gitmiyorlar. İkinci neden bizden kaynaklanıyor. Uzun süre Ankara’da oturduk, oysa vatandaşın ayağına gitmek lazım. Şimdi yapıyoruz. İktidarın olağanüstü bir medya gücü var. Ayrıca bize yönelik haksız bazı eleştiriler açıktan söylenmiyor, kapı arkasında dile getiriliyor. Bunların farkındayız. ENİS BERBEROĞLU’NUN TUTUKLULUĞU: Casusluk suçlaması yapılıyor. Böyle bir rezalet Türkiye Cumhuriyeti tarihinde yaşanmadı. MİT TIR’larını bilmeyen mi var? Tutanaklar tutulmuş, kişiler mahkemeye verilmiş. Hangi sırdan bahsediyorsunuz? Fatura Enis Berberoğlu’na kesiliyor. ERKEN SEÇİM OLABİLİR: Erken seçim olabilir, ekonomi iyiye gitmediği için bu ifade ediliyor. Afrin operasyonunu bir erken seçim kozu olarak kullanmak en azından doğru değil. Bu bir partinin değil, Türkiye’nin mücadelesi. 
Suriye sahasında neden kalıcı olduğunu ABD Dışişleri Bakanı Rex Tillerson’ın ağzından açıklayan ABD, “2011’de Irak’tan çekilme hatasını tekrar etmemeliyiz” dedi. Suriye’de, çıkarlarına uygun partneri kolay bulan ve bunun üzerinden bazen günlük taktik hamlelerle 7 yılı geçiren ABD’nin, Tillerson’ın naif izahıyla ortaya koymaya çalıştığı gerekçe an itibarıyla alıcı bulmakta zorlanıyor. Çünkü, Türkiye’nin de tam destek verdiği, “DAEŞ’le mücadele” gerekçesinin altı, sahadaki başarıyla artık boşalmış durumda. Eli kanlı başka örgütlerin ortaya çıkması mümkün mü; mümkün. Ancak, “ABD’nin Suriye’deki hedefi nedir?” sorusuna bu koşullar altında verilecek en gerçekçi yanıt, “PYD-PKK enstrümanını bu topraklarda daha da kalıcı olmak için sonuna kadar kullanmak” olmalıdır. Bu kullanışlı durum, iki taraf için de geçerli. Referandum hamlesi bir intihara dönüşen Kuzey Irak Kürtleri, bu sukutuhayali hazmetmeye çalışırken, Suriye’nin kuzeyinde bambaşka şeyler oluyor. Bugün, Suriye iç savaşının altın tepside sunduğu fırsatın üstüne atlayıp ABD eliyle kendisine devletimsi bir yapı kurma aşamasını zorlayabilen bir PYD’yle karşı karşıyayız. Kimin sayesinde; büyük ölçüde ABD’nin. ABD yönetimi, PYD-PKK için aşama aşama bir plan uyguladı. Önce örgütü organize etti. Daha sonra demografik zorbalıklarına zemin hazırladı. Ve nihayet alabildiğine donattı. Esad’sız Suriye diye çıktığı yolda bir buluş olarak sunduğu eğit-donat faaliyetini sadece PYD-YPG için uyguladı. Şimdi, Afrin’de her türlü savaş vasıtasını kullanabilme kapasitesinde bir YPG var. Menbiç ve Fırat’ın doğusu da en sofistike silahlarla donatılmış, her türlü saldırı-savunma teknikleri ve elektronik harp yetenekleriyle tanıştırılmış 30 binlik bir orduyu barındırıyor. ABD’nin Suriye sicil dosyası o kadar kabarık ki... Türkiye, iç savaşın değişik aşamalarında; Rakka operasyonunun YPG’yi sınırdan uzaklaştıracağını, ABD’nin kantonların birleşmesine karşı olduğunu, dağıttığı silahların PKK’nın eline geçmeyeceğini söyleyen bir ABD’yle muhatap oldu.   Süreç içinde Ankara’yı, “Fırat’ın batısı” kırmızı çizgileriyle baş başa bırakan ABD, “PKK, bize göre de bir terör örgütüdür”den öte bir açılım sergilemek istemedi ve verdiği hiçbir sözü tutmadı. Ne Menbiç’i boşalttı ne dağıttığı silahları topladı. PYD’yi SDG kamuflajıyla perdeleme tiyatrosunu oynarken, bir terör örgütüne “operasyonel ortak”, NATO müttefiki Türkiye’ye ise o örgüt karşısında, “taraf” sıfatını uygun bulacak kadar ileri gitmiş durumda. Şimdi de güvenli bölge gibi deneme-yanılma taktikleriyle Ankara’nın Menbiç konusundaki kararlılığını test etmeye çalışıyor. Kaçınılmaz noktaya gelen Afrin harekâtının Menbiç’le devam edeceğine dönük kararlı açıklamaları ABD’yle ilişkilerdeki bu bagaj üzerinden okumak gerekiyor. PYD-PKK’nın egemenlik kurduğu, Suriye’nin 3’te 1’ine denk gelen, enerji rezerviyle iştah kabartan Fırat’ın doğusunu da. ABD, bu alanın kontrolünü, siyasi çözümde masaya oturtacağı PYD eliyle sağlamaya ve kalıcı olmaya çalışıyor. Türkiye’nin sınırında, Türkiye’nin içini karıştırma potansiyelini hep hazır tutmak istiyor. Türkiye, Afrin harekâtını başlattı. Afrin’de başarıya ulaşmak sabır gerektirecek. Son aşamasına kadar aylar alacak bir harekâttan söz ediyoruz. Ankara’da, “Menbiç operasyonu ne zaman başlar?” sorusunu sorduğumda aldığım cevap ise şu: “Menbiç operasyonu gerçekleşmezse Afrin’e yapılan operasyon tamamlanmamış olur.”
Türkiye-ABD ilişkileri tarihinin en gerilimli dönemini yaşıyor. Ortada tam bir güven sorunu var. ABD’nin Suriye’de PKK-PYD ile girdiği ittifak ilişkisi, vize krizi, Kudüs’ün İsrail’in başkenti olarak tanınması, FETÖ ve Sarraf davası ile nihayet ABD’nin Suriye’nin Türkiye sınırında 30 bin kişilik YPG ordusu kurma kararı aşama aşama bu büyük güven bunalımının köşe taşları oldu. İşler o raddeye geldi ki kendi yönetimine hakim olamayan ve çalışılması zor olduğu kısa sürede ortaya çıkan ABD Başkanı Trump’la yapılan görüşmelerin içeriği bile ciddi tartışma konusu. Cumhurbaşkanı Tayyip Erdoğan ile Trump arasında Kasım 2017’de gerçekleşen görüşmede ABD Başkanı, YPG’ye artık silah verilmeyeceğini söylemişti. Ancak hemen ertesinde YPG’ye yeni silah sevkiyatı yapılmış, ABD’nin bir sonraki yıl yapacağı sevkiyatla ilgili de karar alındığı ortaya çıkmıştı. Trump ise bu konuda gerekli adımları atarak Erdoğan’ı bilgilendireceğini söylemesine rağmen bir dönüş yapmamıştı. Cumhurbaşkanı Erdoğan, bu nedenle Kudüs krizinden sonra ve Afrin operasyonundan önce Trump’ı aramamış, dönüş yapıncaya kadar kendisini aramayacağını söylemişti. Trump, Erdoğan’ı ancak Afrin operasyonu başladıktan sonra, önceki akşam, aradı. Telefon görüşmesi yarım saat sürdü. Açıklama çelişkisi Ardından Cumhurbaşkanlığı’ndan yapılan açıklamaya göre Erdoğan, Trump’a ABD’nin YPG’ye silah desteğine son vermesi gerektiğini, Türkiye’nin, ulusal güvenliği için, Afrin operasyonunu uluslararası hukuk temelinde yürüttüğünü anlattı. Beyaz Saray’dan yapılan açıklama ise Türkiye’nin tepkisini çeken farklı ifadeler içeriyordu. Açıklamada Erdoğan’ın YPG’ye silah desteği uyarısına yer verilmedi. Bunun yanı sıra, Trump’ın Afrin operasyonuyla ilgili olarak, “tırmanan şiddetten kaygı duyduğunu” söylediği, “Türkiye’den gelen yıkıcı ve yanlış söylemler” ifadesini kullandığı, OHAL konusunda uyarıda bulunduğu gibi ifadeler yer aldı. Ankara’dan hızla bilgilendirme yapılarak Trump’ın söz konusu ifadelerin hiçbirini kullanmadığı vurgulandı. Dışişleri Bakanı Mevlüt Çavuşoğlu da dün kameraların karşısına geçerek, Trump’ın görüşmede, Beyaz Saray açıklamasındaki bu ifadeleri sarf etmediğini kaydetti. “Beyaz Saray açıklaması sanırım görüşmeden önce hazırlanmış” diyerek, Trump’ın kullanmadığı ifadelerin kamuoyuna açıklanmış gibi servis edildiğini ima etti. Dün konuştuğum kaynaklar da açıklamanın önceden hazırlandığını, Trump’ın ise açıklamaya bağlı kalmadan konuştuğunu belirtti. Ancak Türkiye’nin bu itirazlarına rağmen ABD henüz bu ifadeleri neden kullandığını açıklamadı. Erdoğan-Trump görüşmesinin içeriğinin ABD tarafından farklı açıklanması iki ülke ilişkilerinin geldiği noktayı gösteriyor. Bu noktada, Ankara’nın ABD’yle bundan sonra yürünecek yola ilişkin değerlendirmeleri yandaki başlıklarda özetleniyor: Ankara’nın bakışı 1 Trump’ın başkanlık koltuğuna oturmasından itibaren ABD yönetiminde yaşanan çok başlılık özellikle Suriye sahasında Türkiye’nin aleyhine işliyor. Bu karmaşa, Türkiye’nin beka sorunu olarak gördüğü, Fırat’ın batısı ile Fırat’ın doğusunda ABD’nin farklı güvenlik kurumlarının etkin olmasıyla da kendisini gösteriyor. Kurumların sahadaki elemanları, Trump yönetiminin aksine, önceden belirlenmiş stratejileri, birbiriyle de uyumsuz biçimde yürütüyor. 2 Ankara, özelde Suriye, büyük resimde ise Türkiye-ABD ilişkilerindeki diğer sorunlu alanlar konusunda Trump’ın açıklamalarını, “mutlak ve değiştirilemez veri” olarak göremiyor. 3- ABD’nin başta YPG’nin silahlandırılması, silahların PKK’nın eline geçmemesi ve Menbiç’in boşaltılması olmak üzere Türkiye’nin Suriye krizinde beka sorunu olarak gördüğü konularda verdiği sözlerin hiçbirini tutmadığı, Türkiye’nin tepkilerini “oyalama” taktiğiyle karşılamaya çalıştığı, bunu yaparken Suriye’nin kuzeyine dönük planlarını adım adım gerçekleştirmeyi amaçladığı gerçeğinden hareket ediliyor. 4  Ankara, ABD’nin kuzey Suriye’de 30 km. derinliğinde güvenli bölge oluşturulması talebini de bu çerçevede taktik bir hamle olarak değerlendiriyor. Washington’ın güvenlik koridoru teklifi ile yapmak istediğinin Türkiye’nin PYD-YPG konusundaki kaygılarını gidermekten uzak olduğu değerlendiriliyor. 5 ABD’nin uzun bir süredir söyledikleri ile yaptıklarının birbirini tutmadığı, Türkiye’nin çok hassas olduğu konularda kafa karıştırıcı çok sayıda açıklama yapıldığına dikkat çekiliyor. Bu konuda son örnek olarak, “30 bin kişilik YPG ordusu” kurulması konusunda ABD yönetiminden gelen sayısız ve birbiriyle çelişkili açıklama örnek gösteriliyor. 6 Türkiye, ABD’den derin güven sorununun giderilmesi konusunda samimi ve gözle görülür kararlar alması ve adım atmasını bekliyor. Bunun başında da YPG’ye askeri desteğin sonlandırılması, “PYD eşittir PKK” tezinin karşılık bulması geliyor.
Afrin harekâtı birkaç cephede sürüyor.  En sıcak ve somut olan cephe, askerlerin yer aldığı, çatışmaların sürdüğü arazi. Yağmurun, soğuğun, çamurun içinde devam eden. Tankların, makinelilerin, uçakların, füzelerin kullanıldığı cephe. Ancak en az onun kadar önemli bir diğer cephe var. Oturma odalarında, televizyonda, rahat koltuklarda ve sosyal medyada süren, kamuoyunu hedef alan amansız saldırıların sürdüğü “sanal cephe”.  Amaç, fikri bölünmeyi gerçekleştirmek, zihinlere kuşku düşürmek, fay hatlarını harekete geçirerek mümkünse halkı sokağa dökmek. Böylece askeri cephenin gerisinde büyük bir gedik açmak. Bu sanal savaşın cephanesi kelimelerden, kavramlardan, değerlerden, bir kare fotoğraftan, anlık görüntülerden oluşuyor.    Afrin harekâtıyla birlikte, cephede gedik açmaya girişenlerin, terör koridorunu Kürt koridoruna dönüştürerek koçbaşı gibi kullanmaya çalıştıklarını görüyoruz. Devletin de hesap ettiği bu gerçek, harekâtın sıcak olan olmayan her cephesinden Türkiye’ye karşı kullanılıyor. Afrin harekâtı, bölgede yaşayan insanları, bir demografik yapıyı hedef almıyor. Hedef alınan, bu insanları temsil ettiği iddiasındaki PKK’nın, DAEŞ’in metodu.  Bu yöntem şiddete dayanan, insanlara korku, acı veren, özgürlüklerini kısıtlayan, evini barkını terk etmesini stratejinin bir parçası olarak gören terörist yaklaşım. Bu nedenle harekât, terörist yöntemlerin uygulayıcısı örgütleri hedef alıyor. Bunu karartmak isteyenler ise harekâtın bölge halkını, Kürtleri hedef aldığını yaymaya çalışıyorlar. Bölgeyi “Kürt koridoru” olarak tanımlıyorlar. Böylece bir taşla çok kuş vurmak istiyorlar. - Terörist faaliyetleri karartmaya, örgüte meşruiyet sağlamaya çalışıyorlar. - Harekât bölgesindeki masum halkı yanlarına alarak TSK’nın işini zorlaştırmaya, sivillere zarar verecek ortamlar yaratmaya uğraşıyorlar. - Türk vatandaşı Kürtleri kışkırtarak ülkenin içini karıştırmayı umuyorlar. - Uluslararası alanda Türkiye’yi baskı altına alacak “tepkiyi” üretmeyi hedefliyorlar. Cumhurbaşkanı Tayyip Erdoğan, “Operasyonlarımızı Kürtlere karşı yapılmış operasyonlar olarak ilan edip hedeften saptırma gayreti var. Şunu çok açık söylüyorum; bizim Kürt vatandaşlarımızla bir sorunumuz yoktur ve olay Kürt koridoru meselesi değildir. Olay, terör koridorunu bizim yok etmemiz meselesidir” diyor. Devlet aklı, günümüzde böylesine karmaşık operasyonlarda bir kelimenin bir tümenden daha etkili olabildiğini biliyor, ona göre önlem almaya çalışıyor. Aslında böyle kritik dönemeçlerde yapılması gereken, bazı yalın gerçekleri hatırlatmak. Ne gibi? Türkiye’de son 1 yılda 70 bin terör operasyonu yapıldığı ve bunun 40 bininin PKK operasyonları olduğu gerçeği gibi. Afrin ve Kobani’den sızan teröristlerin 14 saldırıda 286 kişinin hayatını sona erdirdiği gerçeği gibi. 2015-2017 arasında güneydoğudaki eylemlerde 772 güvenlik görevlisinin, 299 sivilin yaşamını yitirdiği gerçeği gibi. Sadece bu tablo, Afrin’de kesilmek istenen koridorun Türkiye açısından ne koridoru olduğunu anlatmaya yetiyor. Anlamayana, bıkmadan, usanmadan anlatmaya devam etmek gerekiyor.
Afrin harekâ-tının icrası ve hedeflenen sonuçlarına dönük bilgi ve yorum bombardımanı var. Milliyet olarak, askeri ve siyasi sonuçları itibariyle tarihi olan operasyona ilişkin olarak karar merkezlerinden ve sahadan gelen doğruluğu teyit edilmiş bütün bilgileri yansıtıyoruz. Benim bugün üzerinde durmak istediğim birinci mesele, devletin böylesine kritik bir operasyonun hazırlık, uygulamaya koyma ve propaganda boyutlarının yönetilmesinde şimdiye kadar görülmemiş netlikte bir fotoğrafı yansıtıyor olması. Hazırlık aşaması PYD eşittir PKK gerçeğini Suriye iç savaşının ilk gününden bu yana bütün dünyanın dikkatine sunan, kuzey Suriye’de bir terör koridoru oluşturma hedefinin her aşamasını ifşa eden Ankara, operasyona hazırlık aşamasında iki şey yaptı. Bir; operasyonun kaçınılmaz olduğunu itirazları minimun düzeye indirecek tonda, bütün gerekçeleriyle ortaya koydu. İki; operasyonun icrasında karşılaşacağı riskleri en aza indirmek için bütün aktörlerle yoğun bir askeri-sivil diplomasi yürüttü.   Kolay olmasa da Rusya’nın ikna edilmesi, Türkiye ile PYD’yi “iki taraf” olarak niteleyecek bir terminolojiye sıkışan ABD’nin operasyon gerçeğiyle yüzyüze bırakılması ve daha keskin çıkışların törpülenmesi, İran’ın harekat sonrasına ilişkin endişelerinin giderilmesi ve özerklik konseptinde PYD’ye bölgesel rüşvet vermeye kurgulu Suriye rejiminin Rusya üzerinden dengelenmesi bu hazırlık stratejisinin sonucudur. Sivil-asker kararlılık Uygulamaya konulması aşaması ise bizzat Cumhurbaşkanı Tayyip Erdoğan’ın “geliyorum” diyen operasyonu günbegün ilan etmesiyle başladı.  Operasyonun ilk aşamasından itibaren Suriye sahasında yer alanlar başta olmak üzere bütün taraflar, bölgesel aktörler, Avrupa ülkeleri ve uluslararası platformlardaki ortaklar diplomatik yollardan bilgilendirildi. Askeri ve istihbari diplomasi açısından interaktif bir mekanizma başlatıldı. Başbakan Binali Yıldırım’ın muhalefet partilerinin liderlerini operasyon başlar başlamaz bilgilendirmesi, Genelkurmay Başkanı Orgeneral Hulusi Akar’ın TSK’ya seslenen konuşmasının kamuoyuna sunulması, hükümet adına yapılan açıklamalardaki uyum bir stratejinin ayaklarıydı. Bu noktada, Orgeneral Akar’ın; TSK’nın amacı, hareket tarzı, hassasiyetleri konusunda yaptığı konuşmanın içeriğinin sadece Afrin harekatının parametreleriyle sınırlı kalmaması, sivil iradenin kararlarını uygulama ve “15 Temmuz sonrası TSK’ya” ilişkin yansıttığı güvenin izlerini taşıması da önemli mesajlardı. Öte yandan, meşru müdafaa hakkı ve Suriye’nin toprak bütünlüğüne dönük bildirimlerle operasyonunun uluslararası hukuka uygunluğu da ilan edildi. Propaganda Operasyonun propaganda ve antipropagandayı karşılama boyutunun da şu ana kadar iyi yönetildiğini söylemeliyiz. Bu sayededir ki “askerini başka bir ülkede savaşa süren iktidar” algısı boşa çıkarılırken, milletin; devletinin ve askerinin arkasında olduğu teyit edildi. Operasyonun Türk kamuoyuna fayda-maliyet ekseninde doğru ve şeffaf olarak anlatılması için bütün iletişim teknikleri kullanıldı. Bir yandan operasyonun kısa süreceğinin bizzat Cumhurbaşkanı ve Başbakan tarafından vurgulanarak kaygıların giderilmesi, diğer yandan PKK’yı devletleştirme projesine karşı sınır ötesinde büyük çaplı bir operasyon yapılabileceğinin gösterilmesi iç kamuoyundaki farklı hassasiyetlere yanıt verme açısından stratejik önemdeydi. Öte yandan, harekat sırasında Afrin’de sivillere zarar vermeme konusunda duyarlılık, terör örgütünün ön almasını engelleyici bir kararlıklıkla vurgulandı. Bu yaklaşım, hem sivil kanadın hem de TSK’nın yaptığı her açıklama tekrarlanırken, sadece dış kamuoyu değil, özellikle doğu ve güneydoğuda fay hatlarını tetikleme girişimlerine karşı da ön alınmasını sağladı. Operasyon yeni başladı. Pürüzsüz ilerleyeceğini beklemek yanıltıcı olur. Ancak, bu kritik hamlenin kaçınılmaz olduğu kesin. Türkiye, büyük ve bağımsız bir devlet olmanın gereğini yaptı, yapacak. Neden DEAŞ? - Zeytin Dalı Harekatı’nın ana hedeflerinden biri de DEAŞ’ın bölgeden temizlenmesi. Neden? Çünkü DEAŞ bölgeyi hala etkin olarak kullanıyor. Örgüt; PKK, KCK, PYD-YPG’nin insan kaçakçılığı gibi faaliyetlerden istifade ederek Türkiye’ye oradan da Avrupa’ya geçme çabası içinde. Harekât bunu da önlemeye dönük. - Bölgeden gelen bilgilere göre PYD-YPG Afrin’den ayrılmak isteyen sivillere izin vermiyor. PKK ve DEAŞ’ın bölgedeki sivilleri canlı kalkan olarak kullanma girişimlerini artarak sürecek. - Örgüt, öldürülen teröristleri sivilmiş gibi gösteriyor. Eski görüntülerden yararlanarak kamuoyunu yönlendirmeye çalışıyor. --- MİT’in TSK’yla eşgüdüm halinde operasyona katkısını şu başlıklarda özetleyebilirim: - Taktik düzeyde elektronik ve teknik istihbarat desteğinin sağlanması. - Görüntü analizlerinin ve kestirmesi yapılan sinyal istihbaratlarının anlık olarak sahadaki birliklere iletilmesi. - ÖSO birliklerinin koordinasyonu ve harekata yönlendirilmesi. - Hava saldırıları için hedef belirleme, hedef güncelleme ve imha edilen hedefin son durumu hakkında istihbarat toplama desteği. - Afrin kent merkezinden anlık bilgi ve görüntü akışının sağlanması.
CHP İstanbul İl Başkan-lığı’na seçilen Canan Kaftancıoğlu’nun attığı tweet’ler ve yaptığı açıklamalar, partinin kimliği, ideolojisi açısından tartışmalara neden oldu.  Genel başkanlığa adaylığını açıklayan Ümit Kocasakal da CHP’nin kuruluş felsefesinden ve Atatürk ilkelerinden uzaklaştığını söyledi. Kocasakal, “Atatürk’ün askeri” olarak yola çıktı, bir diğer kesim ise “Atatürk’ün yoldaşı” olduklarını öne sürdü. Kurultay öncesi CHP yine kimlik tartışmalarına yöneldi. İki temel özellik CHP’nin iki temel özelliğinden biri Cumhuriyet’in kurucu partisi olması, diğeri ise çok partili hayata geçtikten sonra uzun süreli iktidar olamayışıdır. CHP, uzun yıllar boyunca ana muhalefet konumuna yerleşmiş olsa da birinci özelliği nedeniyle her zaman cumhurbaşkanı, asker-sivil bürokrasi ve yüksek yargı üzerinden Türkiye’nin yönetilmesinde etkili olmuştur. CHP, “eski devletin” ve kendisinin kurucu ilkeleri itibarıyla Atatürkçü, laik, milliyetçi, devletçi, karma ekonomici, demokrat ve halkçı bir genetiğe sahiptir. Zaman içinde bu genetik özelliklerinden bazıları belirleyici olma özelliğini kaybedip geri plana düşerken, bazıları daha belirgin hale geldi. Bu oynamalar konjonktüre göre farklılaştı. Örneğin, bugün CHP artık devletçiliği, karma ekonomiyi neredeyse terk etti. Bu yönelişin nedeni CHP’nin iktidar arayışı, klasik tabanının dışından da oy alma çabasıdır. Sorunun kaynağı CHP’nin yeni yollara girdiğinde eteğinden çekilmesi ve sorunlarla karşılaşmasının kaynağı genlerinde taşıdığı kurucu parti sorumluluğudur. Dindar-muhafazakâr kesime yönelecek adımlar attığında, savunmak zorunda olduğu laiklik ilkesine çarpıyor ve laik kesimi karşısında buluyor. Kürt sorununa yönelik adım attığında, bu kez Atatürk’ün tarif ettiği biçimde taşımak zorunda olduğu milliyetçilik ilkesiyle karşılaşıyor, milliyetçi kesimi karşısında buluyor. Ekonomide liberal adımları savunduğunda, bu kez devletçilik, halkçılık ilkeleriyle karşılaşıyor ve emekçi kesimleri karşısında buluyor. Bu nedenle, CHP’nin muhafazakâr-dindar, radikal sol veya HDP mahallesinden transfer ettiği politikacılar partinin genetiğiyle hiçbir zaman uyum sağlayamıyor. Çare ne? CHP’nin genetik yapısıyla çok az oynayabilen rahmetli Bülent Ecevit olmuştur.  Bu oynamalardır ki kısa sürelerle CHP’yi koalisyonda iktidara taşımıştır. Ancak iktidar şansı yakalamasının hakim faktörleri yine milliyetçi dalgalardır. Ecevit, CHP’nin sosyal-demokrasi anlayışının, Marksizm’den türetilmiş Avrupa sosyalizmine dayandığı ve bunu değiştirmek gerektiğini savunmuştur.  Katı laiklik anlayışını reddedip yerine “inançlara saygılı laiklik” anlayışını DSP’de hayata geçirirken de Türkiye’nin Avrupa gibi dinde bir reform süreci yaşamadığını, bu nedenle katı laiklik tutumunun partiyi halktan uzaklaştırdığını savunmuştur.  CHP sağa da sola da açılmaya çalışırken, bir merkez kuvvet tarafından hep tutulmuştur.  CHP’nin kurucu parti sorumluluğunu üzerinden atmadan ancak kapladığı alanı genişletecek biçimde katılıktan da çıkarak öz kimyasıyla buluşmaya çalışması bu kritik süreçte yol kazalarını önleyebilir.
7. yılına giren Suriye iç savaşında herkesin hesabı farklı. ABD’den başlayalım... İşe “Esad’ı devireceğim” diye başladı, sonra bütün gerekçesini DAEŞ’i yok etmeye kurdu. An itibarıyla PKK’nın Suriye kolu PYD’ye Kürt devleti kurdurmaya çalışıyor. Ne Suriye’nin toprak bütünlüğü ne ölen on binlerce insan ne de yurdundan olan milyonlarca Suriyeli umurunda. Varsa yoksa ABD’nin çıkarları, İsrail’in güvenliği, enerji kaynaklarının hakimiyeti. Esad’a tam destek veren Rusya ise Akdeniz’e açıldığı üslerini korumak, Suriye’nin batısını ABD’ye kaptırmamak hedefinde. İran, Irak’ın parçalanmasından sonra kurduğu Şii egemenliği modelini, Suriye’de sürdürerek Şii Hilali projesini tahkim etme peşinde. Türkiye’nin durumu ise bambaşka. Ne Suriye’nin toprağında gözü var ne de pastadan pay kapma gayreti. Suriye’deki her çalkantıdan doğrudan etkilenen Türkiye açısından Suriye’de olan biten her şeyin özeti bir güvenlik ve beka sorunu. Bu büyük sorunla mücadelede kendisini stratejik ortak olarak konumlandıranlara artık sırtını dönemeyecek kadar hayal kırıklığına uğratılmış bir ülke. Türkiye, Başkan’ı “YPG’ye artık silah yardımı yapmayacağız” güvencesi verdikten saatler sonra YPG’ye yeni silahlar gönderen ve YPG’den ordu kuracağını açıklayan ABD’nin yarattığı büyük güven sorununu da yaşıyor. Üç ayrı planlama Bundan dolayı, Cumhurbaşkanı Tayyip Erdoğan’ın söylediği gibi, Türkiye kendi göbeğini kendi kesmek zorunda. Cerablus, Fırat Kalkanı operasyonları gibi Afrin’e dönük hazırlığın da temel gerekçesi bu. Aslında Ankara, Afrin operasyonunun planlamasını uzun bir süredir yapıyordu. Bu konuda sivil ve askeri bürokrasi güncellenmiş üç ayrı plana şekil verdi. Kantonlar arası bağın kesilmesi için yapılan operasyonlar, ÖSO’ya bağlı savaşçıların sayısının artırılması ve İdlib’deki görev güçlerinin işe Afrin’in güneyden kuşatılmasıyla başlaması olası operasyona zemin hazırladı. Kuşkusuz her operasyon riskler de barındırıyor. Kilit konulardan biri Suriye’nin batısındaki hava kontrolünü elinde tutan Rusya. Fırat Kalkanı Harekâtı sırasında hava desteğinin bulunmadığı zamanlarda ortaya çıkan sıkıntıları yaşadık. Bu nedenle, Rusya ile yürütülecek askeri diplomasi büyük önem taşıyor. Cumhurbaşkanı Erdoğan da dün Trump’la değil, Putin’le görüşeceğini vurguladı. Afrin’in demografik yapısı, dağlık ve ölü bölgelerinin yoğun olduğu topografik özellikleri bir başka başlık. Rakka’daki YPG unsurlarının kente konuşlandırılması, Kürt nüfusun yoğunluğundan dolayı YPG’lilerin sayısının 20 bine kadar yükselebilme ihtimali bir diğeri. Operasyonun PKK saldırılarını tetikleyebilme ihtimali de diğer bir sorun alanı. Türkiye, bu risklere rağmen operasyonu yapacak güçte ve kararlılıkta. Hedef; Akdeniz’e kadar uzaması planlanan Kürt koridorunu kesme, devlet ve ordu hesaplarını engelleme ve sınır güvenliği. Tüm bunların şimdi gündeme gelmesinin sebebi ise başkalarının ne diyeceği hesaplanarak hareket edildiğinde bugünkü koşulları bir daha bulamama olasılığı. Türkiye, bütün bu şartlar altında dünyaya operasyon mesajını veriyor.
Bakanlığının çalışmalarını anlatan Kurtulmuş, 2017’de 32.4 milyon turist sayısına ulaşıldığını, bu yıl hedefin 36 milyon olduğunu söyledi. Kurtulmuş, bazı arkeolojik bölgelerin kaz-işlet modeliyle özel sektöre verilebileceğini belirtti. Antalya’daki temasları sırasında biraraya geldiğimiz Kültür ve Turizm Bakanı Numan Kurtulmuş’la, bakanlığının projeleri konusunda kapsamlı sohbet olanağı bulduk. Kurtulmuş’un, siyasetteki gelişmelerle ilgili değerlendirmelerini dün okurlarımıza aktarmıştık. Kültür ve turizm alanına yönelik açıklamaları ise şöyle: MİLLİ-KÜLTÜREL BAĞIMSIZLIK: Esas meselemiz bizim herhalde milli kültürel bağımsızlık meselesidir. İki asırdır benimsenen bir anlayış var. Milli kültürel bağımsızlığa sahip olmayan milletlerin bir şekilde ekonomik ve teknolojik alanda da bağımsız olabilmeleri mümkün değil. Dünyadan kopuk, içerisine kapanmış bir kültür anlayışı değil. Troya’dan Osmanlı’ya 24 büyük medeniyet Anadolu topraklarından geçmiş. Milli derken bu topraklarda üretilen değerlerin tamamına sahip olmayı kastediyoruz. ÖZELE KAZI İZNİ: (Arkeolojik kazılar) Hiçbir şekilde burada en ufak bir kaçağa göz yummayacağımız bir model kurmak zorundayız. İlgiyi artırmak bakımından belki bazı yerler burayı alın, yapın, ortaya çıkarın, işletin şeklinde bir model, kontrolünün yüzde 100 sağlandığı bir ortamda özel sektörün kullanımına açılabilir. Bizim diyelim 30 senede yaptığımızı özel sektör üç, dört yılda yapabilir. Allah korusun bir parçanın bile bir şekilde imha olmayacağı, telef olmayacağı bir yapıyı kurarsak bize bu alanda büyük mesafe kazandıracak. Göbeklitepe’de çalışmalar devam ediyor. Nisan’da açılacak. ALTIN TAÇ GELİYOR: Geçtiğimiz 14 Eylül’de Herakles Lahdi Antalya’ya getirildi. Karya dönemine ilişkin Altın Taç’ın Edinburgh’tan Türkiye’ye getirilmesi düşünülüyor. Şeyh Hamdullah Efendi’nin oğlunun 16. yüzyıla ait el yazması Kur’an-ı Kerim’i İngiltere’de Pazartesi günü müzayedeye çıkacakken, biz Cuma günü müzayedeyi durdurduk. Dönüş işlemleri sürüyor. 32,4 MİLYON TURİST: Turizmde 2014 zirve yılıydı. 2015 ve 2016 maalesef süründüğümüz, dibe vurduğumuz yıllardı. Çok büyük olaylarla karşılaştık. Ama sıçrama yapıldı. 2017, 32.4 milyon turist sayısıyla bitti, 26 milyar dolar da turizm geliri yaklaşık elde etmiş olduk. Turizm gelirinde daha az, yüzde 17’lik bir artış, turist sayısında da yüzde 28’lik bir artış var. 2018’de 36 milyon turist ve 34 milyar dolarlık gelir hiç de zor değildir.  2014 seviyelerine gelmek herhalde 2-3 yılı alacaktır. İçki fiyatlarının yüksekliği dolayısıyla fiyatların düştüğü görüşünü abartılı görürüm. Turist başına gelirimiz 642 dolara düşmüş. 2023 hedefi olarak 50 milyon turist, 50 milyar dolar gelir. Her turistin 1000 dolar bırakabileceği bir çıkışı yapmamız gerekiyor. Hindistanlılar bir düğünde yaklaşık 5 milyon dolar para bırakıyorlar. Bizim alternatif turizm alanlarını çoğaltmamız lazım. İstanbul için eylem planı Hemen birkaç ay içerisinde bir büyük İstanbul çalıştayı yapacağız. Bütün belediyeleri İstanbul Üniversitesi ve kurumlarla önce bir hazırlık süreci geçireceğiz. İstanbul’un yeniden diriltilmesi gerekiyor. Bir eylem planı ortaya çıkacak. ALAN BAŞKANLIĞI İLE YÖNETİM: (Tarihi alanlara verilen ruhsatlar) Benim elimde olsa ben vermem. İstanbul’un, özellikle Tarihi Yarımada’nın yasalarla donatılmış kuvvetli yetkiye sahip olan bir tarihi alan başkanlığı şeklinde yönetilmesinin daha doğru olduğu kanaatindeyim. Mesela Gelibolu’da, Çanakkale Savaşları Tarihi Alan Başkanlığı diye bir yer var. Kapadokya’da da yapabiliriz. Antalya’da da olabilir. Bu doğru bir modeldir. TOPKAPI ALANI OLUŞACAK: Topkapı Sarayı’nda 27 ayrı restorasyon çalışması var. Bir projemiz de bugün başlasak 10 sene sürecek olan bir şeydir, Sur-i Sultani etrafındaki bütün alanları almak. Fransız Hapishanesinden Yeşilay’ın bulunduğu Sepetçiler Kasrı’na kadar olan alanın tamamının trafiksizleştirilerek, Topkapı Sarayı alanı haline getirerek orayı bir tamamıyla Osmanlı kültür sanat alanı haline dönüştürmek. AYASOFYA PROJESİ: (Ayasofya’nın cami olarak açılma olanağı var mı?) Ayasofya meselesi bir siyaset meselesidir, dengesidir. Şunu söyleyeyim yalnız: Ayasofya sadece camiden ibaret değil, o şaheserden de ibaret değil. Bir külliye Ayasofya ve bu külliye bugün fonksiyonlarını göremiyor. Mesela imarethane var, muvakkithane var. İmarethanenin gerçekten fakir-fukaraya İstanbul ahalisine günde diyelim 5-10 bin kişiye yemek verebilecek bir imarethane haline dönüştürülmesi. Fetih Medresesi var, asırlardır yıkık. Ayasofya’nın içerisinde bir şekilde İslami kimliğin ortaya konulabileceği çalışmalar yapılabilir. İslam kültürünü yansıtan bir müze haline getirilmesi mümkündür. Fakir ama prestiji yüksek Kültür Bakanlığı prestiji yüksek, kendisi fakir, prestijli ama yoksul bir bakanlık. Bütçeden geçen sene aldığımız pay yüzde 0.53’tü, 2018 bütçesinden aldığımız pay da 0.48 oransal olarak indi, rakam olarak arttı ama onu söyleyeyim... Ak Parti’nin görülmemiş bir başarısı var, ama biraz aşırıya kaçabilir mi bu tabir: Ak Parti’nin bir kültür bakanı olmamış gibi, kabinede o sandalye boşmuş gibi yaşadık 15 sene. Yanlış anlaşılmaktan korkarım. Bütçemiz yok onun için bir şey yapamıyoruz manasında söylemedim. Bu bütçeye rağmen benden evvel Kültür Bakanı olan arkadaşlarımızın hepsi de büyük bir samimiyetle bir şeyler yapmaya çalışmışlar. Bence esas mesele, kültürde iktidar olamadık sözünün arkasındaki, kültür, sanat, edebiyat alanındaki düşünce iklimini değiştiremedik anlamına gelen bir şeydir. Kültür, sanat, edebiyat alanında iyi-güzel olan her şey mutlaka Batı kökenlidir algısı vardır; az-buz bir tahribat değildir bu. Tashih edilmesi öyle 10-15 yılda olabilecek bir şey değildir. Cumhurbaşkanımızın bunun farkına varıp söylemiş olması büyük bir kazançtır. Tanzimat, Meşrutiyet, Cumhuriyet elitleri kültür-sanat alanını milleti dönüştürmenin bir aracı olarak kullandılar. Geçmişte Çaykovski vesaire dinletirsek adam oluruz zannedildi. Yapacağımız en önemli şey, milletin kültür ve sanat alanında egemen olması. Brad Pitt’li Troya tanıtımı Troya’da bu yıl önemli bir tanıtım atağı olacak. (Troya filmi başrol oyuncusu Brad Pitt’le bir organizasyon yapılacak mı) Çalışma var, o çalışma var, ben kesinleşmediği için söylemedim. Öyle bir tanıtım yüzünün yer aldığı bir program düşünülüyor. Batıda iyi izlenen filmlerin içerisine böyle üç dakika-beş dakika Türkiye, İstanbul, Antalya, Kapadokya, bir yerin gösterildiği, Türkiye çok güvenli bir yerdir algısını filmin içerisinde birkaç dakikalığına da olsa göstermek herhalde çok anlamlı olacaktır.
Antalya’daki temasları sırasında bir araya geldiğimiz Kültür ve Turizm Bakanı Numan Kurtulmuş, 11. Cumhurbaşkanı Abdullah Gül’ün Cumhurbaşkanlığı’na aday olup olmayacağı tartışmaları, MHP ile ittifak ve AYM’nin son kararıyla ilgili mesajlar verdi Antalya Kültür ve Turizm Bakanı Numan Kurtulmuş ile Antalya’daki temasları sırasında bir araya geldik. Kurtulmuş, sohbetimizde bakanlığının 2017 faaliyetlerini, Türkiye’nin kültür ve turizm alanlarında geldiği noktayı anlattı. 2018 projelerini ve hedeflerini de açıklayan Kurtulmuş’la siyasetteki gelişmeleri de konuştuk. Bugün siyasetteki sıcak başlıklara değineceğiz. Yarın ise bakanlığının faaliyet ve projelerini anlatacağız. 11. Cumhurbaşkanı Abdullah Gül’ün son dönemde yaptığı çıkışlar ve Cumhurbaşkanlığı’na aday olup olmayacağı tartışmaları, MHP ile ittifak ve Anayasa Mahkemesi’nin son kararı konularının ağırlık kazandığı sohbetimizde Kurtulmuş, özetle şu mesajları verdi: GÜL ORTAYA ÇIKMAZ: (11. Cumhurbaşkanı Abdullah Gül’ün aday olma niyeti var mı? Ne yapmayı düşünüyor?) Tanıdığım kadarıyla Abdullah Gül, Tayyip Erdoğan’a karşı Cumhurbaşkanı adayı olarak ortaya çıkmaz. Ben kimin ne yapmak istediğini bilmiyorum ama benim bildiğim Abdullah Gül, Sayın Cumhurbaşkanımıza karşı Cumhurbaşkanı adayı olarak çıkmaz. Çünkü 2019 seçimleri şahısların ötesinde önem arz eden bir seçim. Sadece ilk sefer Cumhurbaşkanı’nın halk tarafından doğrudan seçiliyor olması değil, bundan sonra sistemin nasıl oturacağının da şekilleneceği döneme giriyoruz. Açıkçası Sayın Abdullah Gül’ün Cumhurbaşkanımızın karşısına aday olarak çıkmayacağını düşünüyorum. ‘En kuvvetli aday’ DOĞAL LİDER ADAYDIR: (Cumhurbaşkanı Erdoğan’ın aday olmama ihtimali var mı?) Çok partili siyasi hayatımızda çok ciddi bir tecrübe sahibi olduk. Ak Parti de 16 yıllık kurumsal kısa geçmişi, ama bir siyasi çizgi olarak da 67-68 yıllık siyasi tecrübesiyle bu süreci iyi yönetecektir, yürütecektir. Ve bu tecrübe bize gösteriyor ki siyasi hareketlerin doğal liderleri, hareketleri sürüklerler. Çok açıktır, Tayyip Erdoğan, Ak Parti siyasi hareketinin, Ak Parti’nin bugün temsil ettiği siyasi çizginin doğal lideridir. Ve çok tabii olarak da Cumhurbaşkanlığı seçiminin en kuvvetli adayıdır. Ta ki ‘Ben, hayır, aday olmayı istemiyorum’ demesi, o çok istisnai bir durum, böyle bir şey olacağını da zannetmiyorum.   ÇANTADA KEKLİK DEĞİL: (Gül aday olmaz diyorsunuz, böyle bir şey olmasa Cumhurbaşkanı Erdoğan bu kadar sert tepki gösterir miydi?) Tanırım ben. Özellikle 2019 seçimlerinin hassasiyeti herkes tarafından biliniyor. Belki Cumhurbaşkanımızın göstermiş olduğu hassasiyet de bundan kaynaklanıyor. Önümüzde zor bir süreç var, hakikaten çok zor bir süreç var. Öyle 2019 Cumhurbaşkanlığı seçimi güle oynaya rahat, çantada keklik bir seçim değil. Yani nihayetinde 16 Nisan seçimlerinde yüzde 51,4 ile yüzde 48,6’lık bir denge oluştu. Ha bu illa orada kalacak şeklinde değil, bu 60’a kadar çıkabilir. Dolayısıyla bu hassasiyetten dolayı Sayın Cumhurbaşkanımızın bir yerde de Ak Parti’de konsolide etmeye çalıştığı geniş tabana dönük bir mesaj verdiği kanaatindeyim. BAŞKA ADAY ÇIKMAZ: Biz şimdi şu mu aday olacak, bu aday olacaktan ziyade, 2019 seçimlerinde, yani biz yeni döneme ilişkin çok güçlü bir çıkışla, Türkiye’nin siyasi, ekonomik istikrarı sürdürebileceği bir sonucu nasıl elde edebiliriz, yoğunlaşacağımız husus budur. Bu açıdan baktığım için söylüyorum, Sayın Cumhurbaşkanımızdan başka bir Cumhurbaşkanı adayı Ak Parti tarafından çıkmayacağını düşünüyorum, buna Sayın Abdullah Gül de dahil olmak üzere. ‘Kapsayıcı bir parti’ BİRLEŞME DEĞİL, İTTİFAK: (MHP ile ittifak) Sayın Bahçeli, Yenikapı ruhu çerçevesinde destek veriyor. Ama sonuçta ısrarla MHP’nin de başka bir siyasi parti olduğunu ve MHP’nin kimliğinin de korunması gerektiğini vurguluyor. Zaten cumhur ittifakı teklifinin altındaki temel mesele de budur. Bizim de başından itibaren söylediğimiz bu; Ak Parti ve MHP iki ayrı partidir, iki ayrı önceliği olan partilerdir. Belli konularda yakınlıkları olabilir, belli dönemsel olarak belli alanlarda müşterek hareket ediyor olabilirler, özellikle 15 Temmuz sonrasını kastederek söylüyorum. Ama siyasi söylemleri, siyasi dilleri, fikirleri, parti programları, stratejileri bakımından aralarında farklılık olan partilerdir. Tabanları şehirden şehre değişmekle birlikte birbirine yakın olabilir, bazı şehirlerde çok daha yakın, bazı şehirlerde biraz daha uzak olabilir. İttifak iki partinin birleşmesi değil, bir seçim ittifakı sürecidir. MHP VE KÜRT OYLARI: Bu ittifak, Doğu ve Güneydoğu Anadolu’daki seçmeni nasıl etkiler sorusu, kampanyanın nasıl gelişeceği ve kampanyada kullanılacak siyaset dili ve üslubuyla bire bir ilgili. Ak Parti’nin en temel özelliklerinden birisi, kapsayıcı bir parti olmasıdır. Bu anlamda Ak Parti; Türklerin, Kürtlerin, işte diğer etnik grupların, hepsinin işin içerisinde olduğu ve kendisini rahat hissettiği bir siyasi partidir. Aynı şekilde mezhep bakımından farklı mezhebi-meşrebi özelliklere sahip insanların işin içerisinde olduğu bir siyasi partidir. Dolayısıyla Ak Parti’nin 2019 seçimlerine giderken en hayati hususlarından birisinin bu kapsayıcı dil ve siyaset üslubu üzerinden geniş kesimleri kendi siyasi ortak milli siyasi hedefler etrafında toparlamasından geçtiğini düşünüyorum. 16 Nisan’da bu başarıldı, 2019’da çok daha kuvvetli bir şekilde başarılacaktır.  MHP ile seçim ittifakının geliştirilecek olmasının bu kapsayıcılığı engelleyecek bir durum olmayacağı kanaatindeyim. Israrla da onun için diyorum ki MHP ile yapılan şey iki partinin bütünleşmesi değil bir seçim ittifakıdır.  ‘Anayasa Mahkemesi bağımsızdır’ (Anayasa Mahkemesi’nin Mehmet Altan ve Şahin Alpay kararı) Geçen yıl Batı’dan Türkiye’ye dönük turist gitmemesini engelleyen en önemli faktörlerden bir tanesi, Türkiye’nin sağlıklı işleyen bir hukuk sistemi yok, başınıza her şey gelebilir... Son yaşanan gelişmeyi bu kapsam içerisinde bakarsak, neredeyse 15’i bu hükümet döneminde atanmış kişilerden oluşan bir Anayasa Mahkemesi’nin 18 üyesinin birden tutukluluk iptaline işaret etmesi... Anayasa Mahkemesi üyelerinin bu hükümet zamanında atanmış olması, Anayasa Mahkemesi üyelerinin bir siyasal etkiyle atandığı anlamına gelmez. Yani Anayasa Mahkemesi bağımsız bir yargı kuruluşudur. Bu bir içtihat meselesi. Anayasa Mahkemesi, kendi kuralları içerisinde içtihadını yapar, sonuçta kararını verir, yerel mahkeme de o karara uymadığını ortaya koyar, devam eden bir hukuk sürecidir. Bu sürecin içerisinde çok fazla siyasallaştırarak bu süreci bir şekilde başka yönlere, başka tartışmalar içine çekmenin doğru olmadığı kanaatindeyim. ‘Suçlama terörden’   (Tutuksuz yargılanması yönünde tartışmanın anımsatılması üzerine) O da istisnai olmalı, ama sonuçta bu suçlanan kişilerin önemli bir kısmı terör örgütü irtibatıyla, burası hayati bir nokta, kuralın tutuksuz yargılanmak olması başka bir şey, ama insanların terör örgütü, gazetecilik faaliyeti dolayısıyla değil terör örgütü suçlamasıyla bir şekilde mahkemeye çıkmış olması başka bir şey, dolayısıyla bu tutukluluk halini ortaya çıkarıyor, mahkemeler de bu yönde karar vermiş. Nasıl Anayasa Mahkemesi’nin kararıyla ilgili bir şey söylüyorsak, ötekiyle ilgili de aynı tavrı ortaya koymamız lazım. 
7 Haziran 2015 seçiminden sonra, MHP’nin HDP’li tüm formüllere kapıyı kapatmasıyla oluşan yeni siyasi iklim artık iyiden iyiye ete kemiğe büründü. Ak Parti’nin 7 Haziran’dan sonraki makas değişikliği, 15 Temmuz darbe girişimi başta olmak üzere içeride ve dışarıda yaşananlar iki partiyi 16 Nisan referandumunda aynı hizaya getirmişti. Cumhurbaşkanlığı hükümet sisteminin kabulünü sağlayan iki parti, referandumda yüzde 49’lara ulaşabildiklerini gören “hayır” cephesinin bileşenlerine karşı yol ortaklığını sürdürmeyi tercih ettiler. Cumhurbaşkanı Tayyip Erdoğan ve MHP Genel Başkanı Devlet Bahçeli’nin görüşmeleriyle yasal ittifak konusunda ilk adımlar da atıldı ve çalışmaları yürütecek komisyonlar kuruldu.  İttifakın bir tarafında geleneksel olarak milliyetçi oyların adresi olmuş, güçlü bir ideolojik kökten beslenen MHP, diğer tarafta da yine güçlü bir ideolojik mirasın taşıyıcısı olan, MHP’den farklı olarak, tüm kentlerden, tüm kesimlerden oy alan tek parti unvanını koruyan Ak Parti var. Ak Parti, HDP ile birlikte Güneydoğu ve Doğu’daki Kürt oylarından pay alabilen iki partiden de biri.  Seçim sonuçlarını etkileyen tablo, Ak Parti’de, MHP ittifakının bu yönüyle de değerlendirilmesine yol açıyor.  1 Kasım ve referandum tablosu 7 Haziran’dan sonra hükümetin kurulamaması üzerine 1 Kasım’da yenilenen seçimlerden önce çözüm süreci de sonlanmıştı. Ak Parti, Kürt oylarını etkileyebileceği söylenen bu handikapla girdiği seçimden tek başına iktidarla çıktı. 16 Nisan referandumunda ise Cumhurbaşkanlığı hükümet sistemini MHP ile birlikte oluşturup, desteklemesinin Kürt oylarını etkileyebileceği söyleniyordu. Ancak rakamlar, kritik kentlerde halkın farklı eğilim gösterdiğini ortaya koyuyor. Ak Parti 1 Kasım’da Hakkâri’den yüzde 15.4 alabilmişken, referandumda “evet” oy oranı yüzde 32.3’tü. Muş’ta Ak Parti’ye 1 Kasım’da yüzde 35 oy çıkmışken, referandumda “evet” oranı yüzde 50.6 olarak gerçekleşti. Diyarbakır’da 1 Kasım’da yüzde 22.2 Ak Parti’ye oy verirken, referandumda yüzde 32.4 “evet” dedi. Tunceli’de bile Ak Parti’nin 1 Kasım’daki oyu ile referandumda çıkan “evet” oranı arasında artı yüzde 4’lük fark var. Dil ve eylem Bu tablo, Ak Parti’nin özellikle Cumhurbaşkanlığı seçimi açısından elini rahatlatıyor. Kürt seçmenin, sistem değişikliğine farklı gözle baktığı, olağanüstü bir dönemden geçildiği bilinciyle hareket ettiği söylenebilir.  Cumhurbaşkanlığı hükümet sisteminin tam anlamıyla Cumhurbaşkanlığı seçimiyle yürürlüğe gireceği söylemiyle hareket edilmesi durumunda MHP ile ittifakın negatif yönde bir etkisinin olmayacağı düşünülüyor. Her iki partiyi bekleyen uzun vadeli risk, tabanlardaki ideolojik farklılıklar. Parti tabanlarının kader birliği yapılmasına gösterdiği reaksiyonla, iki partinin dillerinin benzeşmesine aynı reaksiyonu göstermeyeceğini söylemek yanlış olmaz. Bu nedenle iki parti de “ittifak ama ayrı amblemle, ayrı listelerle” formülüne sıcak. Cumhurbaşkanlığı seçiminde daha kolay aşılabilir gibi gözüken zorlukların genel seçimde nasıl bir etki yaratacağını da ayrıca incelemek gerekiyor.
MHP lideri Devlet Bahçe-li’nin önceki gün düzenlediği basın toplantısında Kasım 2019’da yapılacak Cumhur-başkanlığı seçiminde Tayyip Erdoğan’ı destekleye-ceklerini ilan etmesinin ardından gözler Ak Parti’nin vereceği tepkideydi. Ak Parti’nin bu destekten memnun olduğuna kuşku yoktu, ancak kulislerde özellikle zamanlamanın doğru olup olmadığı konuşuluyordu.  Cumhurbaşkanı Erdoğan, dün hiç vakit kaybetmeden MHP liderine davette bulunarak açıkça zamanlamanın da doğru olduğunu ilan etti.  Görüşme bugün 16.00’da Cumhurbaşkanlığı Külliyesi’nde gerçekleştirilecek. Beştepe’deki zirveden çıkacak en önemli sonuç, kuşkusuz, Cumhurbaşkanlığı hükümet sistemi kapsamında hazırlanacak uyum yasalarının kapsamı konusunda iki partinin çalışmalara başlaması kararı olacaktır. Uyum yasalarının en önemli başlıkları ittifak, baraj ve Hazine yardımı. Bahçeli, ittifak formülünü bir süredir zaten dillendiriyor.  Ak Parti, bu formülle birlikte dar-daraltılmış bölge, yüzde 10’lık seçim barajının düşürülmesi gibi konularda ayrıntılı incelemeler de yapıyor. Bugün yapılacak zirvenin ardından, artık iki partinin kurmayları bu başlıklarda yaptıkları inceleme ve sonuçlarını birbiriyle paylaşacak, takvimi konuşacak. Cumhurbaşkanı dün CHP’nin de bu çalışmalara katılmasını umduğunu söyledi. CHP’den olumlu yanıt gelmese de Ak Parti ve MHP çalışmaları sürdürecek.  Son kararı da yine liderler verecektir. Erdoğan’ın mesajları Erdoğan dün partisinin Meclis’teki grup toplantısında bir anlamda Kasım 2019 seçimlerine kadar geçecek sürede izlenecek stratejiyi de teyit etti. Bahçeli’ye davette bulunduğunu söylerken, “Uyum çalışmaları çok önemli. İnşallah MHP ile el ele vererek bu süreci hızlandırmamız gerekiyor... Geleceğe beraber inşallah yürürüz. Çünkü birlikte yapmamız gereken çok şeyler var” dedi. Bu ifadeler, grup toplantısında Cumhurbaşkanlığı hükümet sistemine seçimden sonraki 5 yıl süresince de destek vereceklerini söyleyen Bahçeli’nin, “Birlikte yürüyeceğiz” mesajına yanıt niteliğindeydi. Erdoğan desteği için Bahçeli’ye teşekkür ederken, 2019 seçiminin yerli ve milli olanlarla, ipi başka mahfillerin elinde bulunanlar arasında geçeceğini söyledi ve safları netleştirdi. İsim vermedi ama hedefini de açıkça göstererek, “Kendilerine biçilen tek misyonun Ak Parti’ye ve şahsımıza zarar vermek olduğunu göremeyecek kadar hırslarının esiri olanların hükmünü milletimiz zaten veriyor” dedi. ABD’deki davaya sert çıktı, Fırat Kalkanı ile atılan adımın Afrin ve Menbiç’le devam edeceğini kaydetti.  Tüm bu ifadeler, 7 Haziran 2015 seçiminden sonra baştan sona değişen yol haritasının kararlılıkla uygulanacağının göstergesiydi. MHP açısından da 7 Haziran’dan sonra CHP ve HDP ile yan yana gelmeme, “milli ve yerli” mottosunda simgeleşen politikalar doğrultusunda hareket ederek hem parti içi sorunları çözme hem de söz sahibi olma stratejisinin süreceğini gösteriyordu. Ak Parti ve MHP, Kasım 2019 seçimlerine daha 22 ay varken yol haritasını belirliyor.  Bu planlamanın sonuçlarını birlikte izleyeceğiz.
16 Nisan referan- dumunda kabul edilen anayasa değişikliğinin gereği olan 2019 seçimlerine ilişkin fayda-maliyet hesaplamaları çok önceden başlamıştı. Referan- dumdaki “hayır” blokunda statik ve dinamik cepheler söz konusu. Statik cephenin başında ana muhalefet partisi CHP yer alıyor.  Siyaset yapma tarzı konjonktürel olmayan bir çizgide ilerliyor ve “Erdoğan karşıtlığında” gündemi belirleme girişimlerinin uzun erimli olmasını sağlamakta zorlanıyor. “Hayır” blokunun dinamik cephesinde ise başlangıcı ile şu anda ulaştığı nokta arasında seçmen teveccühünü henüz sabitleyememiş bir İYİ Parti var.  Yanına, cumhurbaşkanlığı seçimindeki bir oyun bile kıymetini lehine çevirmeye çalışan SP’yi koymalıyız. HDP ise dinamizmini harekete geçirecek koşullardan yoksun olmakla birlikte kişilere değil “davaya” güveniyor. “Evet” cephesinde ise en dinamik adres MHP yönetimi. Türkiye’de, sağ seçmenin lehine yüzde 70’e yüzde 30 olarak gelenekselleşen yapı, özellikle 2007’den itibaren yerlilik ve millilik ekseninde şekillenen ayrışmada MHP’yi hiç olmadığı kadar kritik bir yerde konumlandırdı. Önümüzdeki tarihi seçimler bu konumlanmanın önemini en üst noktaya çıkarmış durumda. Dün, MHP Genel Başkanı Devlet Bahçeli’nin basınla sohbet toplantısındaki rahatlığının ilk izahı budur. MHP’nin baraj sorununun olmadığını söylerken, hatta barajın yüzde 12 olmasını gülümseyerek isterken, bakanlık pazarlığı yapmaya ihtiyaç duymadığını vurgularken ortaya koyduğu yaklaşımın altında da bu yatıyor. Cumhurbaşkanlığı seçiminde ilk turda seçilmek için gereken yüzde 50+1 oy, AK Parti açısından MHP’yi vazgeçilmez partner yapıyor. 15 Temmuz’un ardından, sistemli olarak Cumhurbaşkanı Tayyip Erdoğan’a destek veren Bahçeli’nin, “Cumhurbaşkanı adayı çıkarmayacağız, aday olursa Erdoğan’ı destekleyeceğiz” deklarasyonu sürpriz olmasa da bu nedenle büyük bir çıkışa karşılık geliyor. Tabiri caizse Bahçeli, MHP’nin içinde bulunduğu mevcut koşullardaki netliğin keyfini çıkarıyor.  Bu koşulların eksi hanesinde yer alan dezavantajlar Bahçeli için büyük resimde alt başlıkları oluşturuyor. Bahçeli’nin dünkü değerlendirmelerini analiz ederken, sunuş kısmına da dikkati çekmek isterim. MHP’nin içine, tabanına, teşkilatlarına seslenen mesajları, köklü bir geleneğin, başka parti içinde eridiği eleştirilerinin Bahçeli’de yarattığı rahatsızlığı gösteriyordu. “Bazen yanlış yorumlarla MHP’yi küçültücü ve karalayıcı üsluplara şahit oluyoruz. Birçok yanlış bilgi akışı var. Haksız değerlendirmeler var. Aklınızda ne varsa açıklıkla sormanızı, samimi bir üslupla cevap vermeyi tercih etmekteyim” sözlerini kastediyorum. Cumhur ittifakının neden gerektiğini anlatırken ya da, “’MHP barajı aşamama endişesine sahiptir. Onun için yüzde 10 ağır’ demektedirler. Bu haksızlıktır. MHP’nin baraj diye bir sorunu yoktur” derken veya  “MHP’nin hükümetin oluşması sırasında bir talebi olmaz” diye vurgularken de aynı damara sesleniyordu. Bahçeli’nin, “Biz Erdoğan’ı destekliyoruz ama bunu bir pazarlık karşılığında yapmıyoruz” diye özetlenebilecek açıklamalarından not edilmesi gereken iki önemli hususun daha altını çizmeliyim. Bunlardan ilki, MHP liderinin 15 Temmuz sonrasında oluşan Yenikapı birlikteliğinin gerekçeleri konusundaki kararlılığıdır. Bahçeli’nin FETÖ ve PKK ile mücadele, sorunların mutlak suretle uzlaşıcı üslupla çözümü ve Türkiye’yi kaosa sokacak davranışlardan uzak olmak diye sıraladığı üç başlık bu gerekçenin ayaklarını oluşturuyordu. İkinci husus ise, cumhurbaşkanlığı hükümet sistemi ile normalleşme, demokratikleşme ve istikrarın sağlanacağına dönük mesajlarıdır.  Bu iki başlık, Bahçeli’nin Erdoğan’a koşulsuz     desteğinin anahtarlarını ifade ediyor.
CHP’li Beşiktaş Belediye Başkanı Murat Hazinedar’ın İçişleri Bakanlığı tarafından görevden uzaklaştırılması, bir süredir fırtına gibi esen belediye başkanları operasyonunun şimdilik son halkası. Sözün başında; 3 cenahta 3 ayrı gerekçeyle yapılan operasyonların bir kakofoni yarattığını söylersek herhalde kimse itiraz etmez. HDP’li belediyelere dönük kayyum operasyonlarının gerekçesi teröre destek. CHP’li belediyelere yönelik operasyonların gerekçesi daha çok yolsuzluk. Ak Parti’deki operasyonun gerekçesi ise, “metal yorgunluğu.” Muhalefet ne diyor; Ak Partili belediye başkanları istifa ettirilir ve haklarında hiçbir yasal takibat söz konusu olmazken, diğer iki cenahta işler görevden alma, uzaklaştırma ve yargı süreciyle devam ediyor. Elbette gerekçelerdeki farklılık, süreçlerin yöntemlerinde değişikliğe neden olabilir. Ama bu durum soru işaretlerini ortadan kaldırmıyor. CHP’de Ataşehir ile başlayan, Hazinedar ile devam eden operasyonun, bu iki isimle sınırlı kalmayacağı aşikâr. Bu noktada Beşiktaş Belediye Başkanı vakasının ardından Hazinedar ile ilgili iddiaların parti içinde de daha önce gündeme geldiği, ancak herhangi bir tasarrufta bulunulmadığı konuşulduğunu unutmamak lazım. CHP milletvekilleri İlhan Cihaner, Bülent Kuşoğlu ve Kamil Okyay Sındır tarafından Hazinedar ile ilgili iddiaların yer aldığı bir rapor hazırlanarak Kılıçdaroğlu’na sunulmuştu. Dün CHP Genel Merkezi ile konuştum. Kılıçdaroğlu’nun, “bilgi notu” olarak ifade edilen dokümandaki iddiaları tek tek sorduğu, büyük kısmının yargılamaya konu olarak beraat ve takipsizlikle sonuçlandığı bilgisini aldığını belirttiler. Nitekim Kılıçdaroğlu da dün Beşiktaş Belediye Başkanlığı önündeki konuşmasında bu iddiaları kısmen doğruladı. CHP liderinin önceki akşam görevden uzaklaştırma kararını öğrendiğinde, “Bunun arkası gelecek” diyerek, hazırlıklı olunması gerektiğini belirttiği ve yargı süreçlerinin en kısa sürede sonra ermesi yönünde mücadele etme talimatı verdiğini de öğrendim. Bu süreçte, eleştirilerin dozunu daha da yükselten, hatta iktidara dönük yeni dosyaları ortaya koymak için hazırlanan bir Kılıçdaroğlu ve CHP göreceğiz. Mart 2019’da yapılacak yerel seçimlerin CHP için de kritik önemde olduğunu biliyoruz. Kılıçdaroğlu, özellikle özgül ağırlığı yüksek belediyelerden hata yapmamalarını istemişti. “Belediyecilik CHP’nin işi” kavramını kullanan Kılıçdaroğlu, örnek olarak da CHP’li Eskişehir ve Çankaya belediyelerini işaret ediyor. Örneğin, Ankara Çankaya’da çok değerli arazilerin ranta çevrilmek yerine yeni nesil belediyecilik anlayışına uygun biçimde, kültür merkezleri, halkevleri, spor alanları, yaşlı bakımevleri yapımı için kullanılması, halkkart, sağlıkkart gibi uygulamalar yapılmasını sıkça örnek gösteriyor. Kılıçdaroğlu, bu desteğini Çankaya Belediye Başkanı Alper Taşdelen’in neredeyse tüm önemli açılış ve etkinliklerine bizzat giderek gösteriyor. Uzun yıllardır iktidar olamayan CHP’nin icracı olarak kendini gösterebildiği tek alan belediyeler. İçişleri Bakanlığı’nın belediye operasyonları bu nedenle de CHP’nin bam teline basıyor.
›› İran’da bir an önce istikrarın sağlanmasını arzu ettiklerini belirten Çavuşoğlu, “Rejimi seversiniz, sevmezsiniz ama İran’da yönetimler seçimle iş başına gelir. İran’da gösterilere iki kişi destek veriyor Netanyahu ve Trump” dedi... ›› Olası Afrin operasyonu için “Her şeyin bir zamanlaması var” diyen Çavuşoğlu, ABD ile vize krizi başta olmak üzere sorunların çözümüne yönelik temas grubu oluşturulduğunu, ABD heyetinin 23 Ocak’ta Türkiye’ye geleceğini kaydetti... Dışişleri Bakanı Mevlüt Çavuşoğlu,  dün gazete ve televizyonların Ankara temsilcileriyle bir araya gelerek 2017 yılıyla ilgili değerlendirmelerde bulundu. Zorlu geçen 2017’de Türkiye’nin aktif dış politika izlediğini vurgulayan Çavuşoğlu, kritik başlıklarda şu açıklamaları yaptı:  İRAN’IN İSTİKRARI ÖNEMLİDİR: İran Dışişleri Bakanı’nın bana söylediğine göre durum o kadar kötü değil. Gezi olaylarıyla benzetiliyor. Rakamları bizimle paylaştı. Yönlendirme mi var, iyi değerlendirmek lazım. İki kişinin destek verdiğini görüyoruz; Netenyahu ve Trump. Biz dışarıdan bu şekilde bir müdahaleye karşıyız. İran’ın iç işleridir ama İran’ın istikrarı komşuları için önemlidir. İran’ı eleştiren ülkelerin samimi ve çifte standarttan da uzak olması gerekiyor. Kendisine hizmet eden ülkelere ses çıkarmıyorlar. İsteğimiz, çatışmaların bir an önce durması ve istikrarın geri gelmesi. Rejimi seversiniz, sevmezsiniz ama İran’da yönetimler seçimle iş başına gelir. Bir yönetim değişecekse İran halkı değiştirebilir. Cumhurbaşkanı Ruhani’nin açıklamalarını önemli buluyoruz. (ABD’nin konuyu BM’ye taşıması girişimi sorusu üzerine) Bu olayların uluslararası bir boyutu yok. Bu girişimin sebebi, ABD’nin güçlü İran karşıtlığı. BMGK’dan böyle bir karar çıkmaz. Birileri İran’ı karıştırmak istiyor. Bu ortada.  AMACIMIZ FİLİSTİN’İN TANINMASI: Birleşmiş Milletler Genel Kurulu’ndaki oylama öncesi ABD yönetimi Beyaz Saray’da kurduğu ofisten tüm dünyayı arayarak tehdit etti. ‘Biz direniyoruz ama ABD çok bastırıyor’ diyen ülkeler oldu, oylama sabahı ise bazı ülkeler ‘Fikrimiz değişmedi ama çekimser oy kullanacağız’ dediler. Zorluk ve tehditlere rağmen ezici çoğunluk sağlandı. Ancak oylama günü bazı ülkelerin büyükelçileri ‘Tatile gidiyorum’ diyerek, New York’tan kaçtı. 2018 yılında amacımız Filistin Devleti’nin daha çok tanınmasını sağlamak. 5 Ocak günü Cumhurbaşkanı Erdoğan’ın yapacağı Fransa ziyaretinde en önemli başlıklardan biri bu.  ABD’DEN SAMİMİYET BEKLİYORUZ: 2017 sorunlu bir yıl oldu. Artık samimi davranmalarını bekliyoruz. ABD, NATO’da müttefikimiz. İlişkilerimizin iyi olması gerekiyor ama bu ABD’ye bağlı. Bize yanlış yaptıklarında altında kalmıyoruz. İki ülke arasında oluşturulan bir çalışma grubu var, 23 Ocak’ta Amerikalılar Türkiye’ye gelecek. Hakan Atilla davasının seyrini gördünüz. Boş olduğunu gördünüz. Türkiye açısından ne çıktığının önemi yok. Başka iddianameler getirileceği iddialarının da önemi yok. Siyasi bir dava olduğunu Amerikalılara da söyledik. Komediye dönüştü. Kimin eli kimin cebinde belli değil. Tamamen boş bir dava. Vize konusunda ABD’ye bir taahhüt vermedik. Sadece bir bilgi paylaşımıdır. HER ŞEYİN ZAMANLAMASI VAR: 2018’de Suriye’de siyasi çözüm süreciyle uğraşılacak. Çözüm süreci sonrasında Suriye’nin yeniden inşası için tüm aktörlerle görüşmelere şimdiden başladık. Çözüm masasına kimlerin oturacağı konusunda çok netiz. Soçi’de YPG konusunda yani terör örgütlerinin toplantıya katılmaması için, ki İran da karşı. Bu konuda üç garantör ülke karar verecek. Kürtleri temsil edebilecek başka gruplar var. Rusya ile ABD arasında YPG’yi kullanmak konusunda rekabet var. Rusya YPG’ye destek vermiyor ama tam uzak durduğunu da söyleyemeyiz. En azından hassasiyetlerimizi anlıyorlar. ABD bunu da anlamıyor. Trump son telefon görüşmesinde silah vermeyeceğiz dedi, o günden sonra somut bir yardım gelmedi. (Afrin’e operasyon sorusu üzerine) Her şeyin bir zamanlaması var. Irak’ta da gayrimeşru referandum girişiminin ardından, Irak hükümeti ve Kuzey Irak Bölgesel Yönetimi arasındaki sorunun diyalogla çözülmesinden yanayız. Türkiye sorunun çözümü için rol oynayacak. Bölgesel yönetimin dünyaya açıldığı kapı Türkiye. Bizim iznimiz olmasa yurt dışına bile gidemez Barzani. Bizimle görüşmek istiyorlar ama önce biz de bazı şeylerden emin olmalıyız. ALMANYA İLE ÖNEMLİ ADIM: Almanya PKK’nın gerçek yüzünü görmeye başladı. Eğer samimiler ise 2018’de önemli adımlar atacağız. 6 Ocak’ta Almanya Dışişleri Bakanı Gabriel ile buluşacağım. İlişkileri daha iyi noktaya getirmek istiyoruz. Gabriel, Adil Öksüz’ün Almanya’da olup olmadığını bilmediklerini söyledi. Yakalama kararı çıkartmalarını söyledim, çıkarttılar. PATRONLUK TASLAMA BİTTİ: AB ile 2017’de inişli çıkışlı ilişkilerimiz oldu. 2018’de AB, Türkiye’ye saygı duymayı öğrenir, eşit ortak olarak görür ve değerlendirmelerini AB üyelik çerçevesi içinde yapar ise ilişkilerimiz daha sağlıklı yürür. Patronluk taslama dönemi bitti. Vize serbestisi konusunda Türkiye’nin karşılaması gereken 65 kriterde sorun yok, ancak diğer kriterler için Türkiye’de ilgili dört bakan toplantı yaptık. Hazırladığımız belgeyi Başbakan’a ve Cumhurbaşkanı’na sunacağız, onların talimatları doğrultusunda AB ile paylaşacağız ve gelecek görüşü bekleyeceğiz. Gümrük Birliğini kazan kazan anlayışıyla güncelleştirebiliriz. Bu, Türkiye’nin de AB’nin de menfaatinedir. (Türkiye sıkıştığı için AB’ye yakınlaşmaya çalışıyor iddiası) Türkiye sıkıştığı için oraya buraya yanaşmıyor. Asıl tam tersi AB Türkiye’nin önemini anlamaya başladı. Tavrımız net, bir adım atana iki adım atarız. Bu bir zafiyet değil, kendine güvenen ülkenin yaklaşımıdır. ABD ile sessiz temas grubu ABD ile kurulan temas grubunun yanı sıra, gayri resmi bir temas grubunun daha oluşturulduğu, bu grubun vize krizinin çözümünde etkin rol oynadığı öğrenildi. Bir dönem Cumhurbaşkanı Erdoğan’ın A takımında yer alan ve daha sonra parlamentoya giren milletvekilinin oluşturduğu grubun, Erdoğan’ın onayı ile Aralık ayının ilk haftasında ABD’ye gittiği, üst düzey bir bakanın da aralarında olduğu 30 yetkiliyle görüştüğü öğrenildi. ABD ile 10 başlıkta sıralanan sorunlar konusunda da sessiz temas grubunun çalışacağı bildirildi.  Enes Kanter takibi Çavuşoğlu, FETÖ ile yurt dışında yürütülen etkin mücadele konusunda Gülen’e yakınlığıyla bilinen NBA oyuncusu Enes Kanter örneğini vererek, “Enes Kanter, dünya turuna çıktı. Singapur, Endonezya, Romanya’yı gezdi. Ülkeleri gezdi, sonra sınır dışı edildi. 10’dan fazla ülkeyi ziyaret edip FETÖ propagandası yapacaktı. Buna fırsat vermedik. ABD’ye kaçmak zorunda kaldı. Nijerya, Kenya, Güney Afrika. Odaklandık. Tüm Afrika ülkelerinde bunların peşlerini bırakmıyoruz. Mücadeleye devam edecğiz” dedi.  Medeniyetler İttifakı canlandırılacak Çavuşoğlu, 2017’de çok sayıda örgüt üyesinin Türkiye’ye iade edildiğini belirtirken, Türkiye’de cezaevinde olan yabancı terörist savaşçı sayısının 1500 olduğunu söyledi. AGİT’te hangi sivil toplum örgütlerinin temsil edileceği konusunda, “kimin katılacağına biz karar veririz aksi takdirde ilişkilerimizi gözden geçiririz“ tepkisini gösterdiklerini belirten Çavuşoğlu, Türkiye’nin talebini karşılamak üzere bir panel yapılacağını kaydetti. Türkiye’nin Katar ve Yemen ile ilgili krizlerin çözümü için aktif rol oynamayı sürdüreceğini kaydeden Çavuşoğlu, 2018’de Türkiye ve İspanya’nın Medeniyetler İttifakı projesinin canlanması için yeniden birlikte çalışacağını, bu yılın sonunda bir genel sekreter ataması yapılacağını belirtti.  Büyükada sürprizi Çavuşoğlu, Avusturya Dışişleri Bakanı ile iki ülke arasındaki sorunları konuşmak üzere Büyükada’da buluşacağını belirtirken, “Avusturya’da hükümet kurulunca güzel bir sürprizle karşılaştık. Dışişleri Bakanı Karin Kneissl yemin eder etmez benimle görüşmek istedi. Doğrudan Türkçe ‘İyi akşamlar, nasılsınız’ dedi, şaşırdım. ‘Ben Türkiye’yi çok seviyorum, çocukluğum Büyükada’da geçti. Sadece faytonlar mı var, araçlara izin veriliyor mu?’ diye sordu. Büyükada’ya davet ettim. ‘Araç var mı yok mu görürsünüz’ dedim” diye konuştu.  
“2018’de siyaset sahne- sinde ne olur?” sorusunun yanıtını ararken iki temel başlık öne çıkıyor.  Bir; 3 Kasım 2019 olarak tarihlenen Cumhur- başkanlığı seçimi ile genel seçimin erkene çekilmesi olası mı? İki; son gelişmelerin de etkisiyle 11. Cumhurbaşkanı Abdullah Gül, Cumhurbaşkanlığı’na aday olur mu? Gül, 2007’de Cumhurbaşkanı seçilememesi için kurulan kumpaslara karşı gösterdiği tepki de dahil olmak üzere itidalli, bin düşünüp bir konuşan yapısıyla Türk siyasetinde önemli isimlerden biri. Ak Parti’nin ilk Başbakanı ve ilk Cumhurbaşkanı. Bu özelliklerinden de önemlisi Ak Parti’nin kuruluşundan itibaren Cumhurbaşkanı Tayyip Erdoğan’ın yol arkadaşı. İlişkilerini “kardeşlik hukuku” ekseninde sürdürdüler. Erdoğan-Gül ilişkisinde Gezi Parkı olaylarına bakış farkının bir kırılma olduğu gerçek. Ancak asıl kırılma noktasının 16 Nisan referandum süreci olduğu da başka bir gerçek. Erdoğan, 16 Nisan referandumuna devletin bekası gözlüğüyle bakarken, sistem değişikliğini varlık-yokluk sorunu olarak tanımlamıştı. Gül’ün ise 16 Nisan’ın çok öncesinden itibaren bunu sistemsel bir çerçevede ele aldığı ve tahkim edilmiş, iyileştirilmiş bir parlamenter sistemi desteklediği aşikârdı. Bu nedenle son KHK’daki 15 Temmuz ve sonrasında teröre karşı koyan sivilleri yargıdan muaf tutan düzenlemeyle ilgili Gül’ün paylaştığı Twitter mesajını tek başına bir kırılma noktası olarak tarif etmek doğru olmaz. Kırılma noktası oluşturan kısmı, bu dalgalı süreç içerisinde Erdoğan tarafından Gül’e dönük, doğrudan ve bu denli ağır ifadeler içeren eleştirilerin yöneltilmesiydi.  Dikkat edilirse, Erdoğan eleştirilerini KHK konusu ile sınırlı tutmadı ve “evet-hayır” tercihini bile konu ederek, temel bir ayrışmanın varlığını vurguladı. Genellikle siyasi     polemiğe girmekten     kaçınan, bir tepkiye yanıt verecekse bile beklemeyi tercih eden Gül’ün, Erdoğan’a sıcağı sıcağına yanıt vermesi de bu cephedeki bir kararı yansıtıyor. Genel çerçeveyi böyle çizdikten sonra her iki isme ilişkin olası süreç yönetimini şöyle özetleyebiliriz: Gül açısından Cumhurbaşkanı adayı olarak çıkması iki etkene bağlı görünüyor. Birincisi, siyasi atmosferin Erdoğan lehine ya da aleyhine ne derece evrileceği meselesi ile Gül’ün kritik konularda yapacağı çıkışların içeride ve dışarıda ne kadar destek bulacağı. İkinci mesele ise Cumhurbaşkanlığı adaylığının 16 Nisan’daki, “hayır” blokunun adaylığı noktasına ne kadar evrilebileceği. CHP lideri Kemal Kılıçdaroğlu’nun, “tarafsız Cumhurbaşkanı” örneği sorulduğunda sürekli olarak Gül’ün ismini zikrettiği gerçeğini hatırlayalım. Ayrıca Ankara kulislerinde bir süredir İYİ Parti Genel Başkanı Meral Akşener’in Gül’ün aday olması halinde adaylıktan vazgeçeceği iddialarının konuşulduğunu vurgulayalım. Son tartışmada Gül’e isim vermeden tepki gösteren Cumhurbaşkanı ise, “Erdoğan karşıtlığında” buluşanlarla, Gül’e yönelik Ak Parti tabanındaki sempatinin yaratabileceği olası sinerjiyi eritmeyi esas alan bir siyaset yürütecektir. Buna başladığını son açıklamasıyla gösterdi bile.
ABD’nin ve diğer Batı  Türkiye’nin hava savunma ihtiyacını karşılamaması nedeniyle Rusya ile S-400 anlaşması yapıldığını belirten Işık, bunun da sıkıntımızı gidermeyeceğini belirterek, “Türkiye için çözüm kendi hava savunma sistemini geliştirmesidir” dedi Başbakan Yardımcısı Fikri Işık’la S-400 sistemlerinin alımı, Türkiye-ABD ilişkilerinin seyri, koordinasyon sorumluluğunu üstlendiği Doğu ve Güneydoğu’ya dönük projeler ve terörle mücadele konularında sohbet ettik. Işık’ın değerlendirmeleri özetle şöyle:  S-400’LER: Bunun temelinde ABD’nin ve Batı’nın yani NATO üyesi ülkelerin, Türkiye’nin hava savunma ihtiyacını rasyonel şekilde karşılamaması var. Şu anda Türkiye’de NATO’nun iki tane hava savunma sistemi var. SAMP-T var İtalyanların; bir de İspanyolların Patriot’u var ama bunlar emanet, süreleri 6 aylık periyotlarda uzatılıyor. Türkiye’nin hava savunma sistemi ihtiyacı için rekabetçi bir fiyat ve teknoloji paylaşımını vermeyince Türkiye bu ihtiyacını karşılamak için Rusya’ya yöneldi. Bundan dolayı Türkiye’nin eleştirilmesi kesinlikle haksızdır. Ama ‘S-400 bizim bütün dertlerimize deva olacak, bütün sıkıntılarımızı giderecek’ diye düşünürsek o da yanıltıcı olur. Türkiye için çözüm kendi hava savunma sistemini geliştirmesidir. Bununla ilgili yeni bir model ortaya koyduk ve geliştirmeye başladık. Türkiye’nin, 5-7 yıl içinde kendi hava savunma sistemini geliştirmesini hedefe koyduk. ABD İLE İLİŞKİLER KÖTÜYE GİTMEMELİ: ABD bizim yapmamız gereken ilişkilerin daha da kötüye gitmesinin önüne geçmek. Karşılıklı gayret gerekiyor. Bugün ABD ile köprüleri atmak, bizim için en kolay iş ama köprüleri atan tarafın Türkiye olmaması önemli. Savunma Bakanlığım döneminde her iki savunma bakanı ile de PYD konusunu, bölgesel konulara yaklaşımlarını çok net konuştum. Hiçbir sorunu konuşmadan çözemezsiniz. Türkiye’nin önceliği ilişkilerin daha kötüye gitmesini engellemek. Sonuçta bir orta yol bulmak gerekiyor. ABD ile ilişkilerimizin kötüye gitmesini önlemek, ABD’den korkmak anlamına gelmiyor. Biz, hiçbir ülkenin uydusu olamayız. Bu pozisyona Türkiye’yi düşürmeyiz. Türkiye’nin bu bölgede varlığını devam ettirebilmesinin tek yolu denge politikası izlemesidir. NATO’nun bizim için en önemli özelliği caydırıcılığıdır. Bu denge politikası kapsamında NATO içinde kalmamız ve NATO’ya karşı haklarımızı savunmamızdır.  ‘PKK artık adım atamıyor’ Terörle mücadelenin güvenlik boyutunda işler çok iyi gidiyor. Terör örgütünün başka hiçbir dilden anlamadığı net olarak ortaya çıktı. Bunu bölge halkı da söylüyor. Çözüm sürecini sabote eden tarafın terör örgütü olması orada halkın hem terör örgütüne yönelik ciddi tepkisini çekmiş hem de HDP ile arasına mesafe koymuş. İkincisi FETÖ mensubu güvenlik ve savunma içerisine sızmış hainler de çekilince tüm birimler arasında çok güçlü bir koordinasyon oluştu. Devletin bir bütün olarak terörle mücadelenin güvenlik boyutunda tam saha mücadelesini getirdi. Gerek istihbarat açısından, gerek İHA’lar, değişik enstrümanlarla terör örgütü bölgede adım atamaz noktaya geldi. Önceden 30-40 kişilik gruplarla karakol basıp, askerimizi şehit eden terör örgütü, şimdi 3 kişi bile bir arada gezemez hale geldi. Terörle mücadelenin güvenlik boyutunun dışında ekonomik, sosyal, manevi, kültürel, eğitim, spor boyutu da var. Şu anda bu mücadele yürütülüyor. Benim sorumluluğum bu mücadelenin koordinasyonu. Orada devletin çok büyük yatırımları var; ciddi kaynak harcanıyor.   BİRİNCİ SORUMLU HDP: Bölgede HDP’ye çok ciddi bir mesafe var. “7 Haziran’da verilen krediyi heba ettiniz” diye bakıyorlar. “Terör örgütünün tekrar terör eylemlerine başlamasının önüne geçmediniz. Biz sizi bu sorunu çözün diye seçtik ama siz çözümün tarafı olmadınız; aksine sorunun tarafı oldunuz” diyorlar HDP’ye. Gördüğüm kadarıyla şu anda HDP milletvekillerinin tutuklu olmasında birinci derece sorumluluğu HDP’de görüyorlar. HDP’ye oy veren kitle kesinlikle “Türkiye’den ayrılmak istiyoruz” diye oy vermiyor. HDP sorunların çözümünden uzaklaşıp terör örgütünün adeta sözcüsü konumuna doğru geldikçe sadece Türkiye’nin batısını değil, doğusunu da kızdırıyor. Bölgede devletin terör örgütü ile mücadelesi bölge halkının büyük bir kesimi tarafından çok olumlu karşılanıyor. ÇÖZÜMÜN ADI BİLE OLMAZ: Bölgeyle ilgili koordinatör olarak atanmamın sebebi sadece güvenlik boyutunu sürdürüp, diğer boyutları ihmal etmemek. Terörle mücadele bir bütün, güvenlik boyutu bunun bir bölümü. Bundan sonra Türkiye Cumhuriyeti benim gördüğümü söyleyeyim hiçbir şekilde bir isim vererek yeni bir süreç başlatmaz. Terörle mücadelenin güvenlik boyutuna zarar verecek, orada mücadele eden güvenlik mensuplarımızın moralini bozacak, motivasyonunu düşürecek, oradaki halkın; “Yarın yine ayrı şekilde başımıza bir iş gelir mi?” endişesine düşeceği bir süreç kesinlikle başlatılmaz. Bu, bölgedeki sorunların tespit edilip, sorunların Türkiye’nin kendi demokratik sistemi içerisinde çözülmesine ilişkin çalışmaların bir kenara bırakılması anlamına da gelmez. Şu anda onu yapmaya çalışıyoruz. Bir taraftan halkın huzurunu, güvenliğini sağlayacağız, orada en küçük bir taviz olmayacak. Diğer yandan da halkın sorunlarını adım adım çözeceğiz. Böyle yeni bir çözüm süreci falan asla böyle bir şey düşünmüyoruz.  CAZİBE MERKEZLERİ ÇIKIYOR: Cazibe merkezleri programını Ekonomi Bakanlığı’na devrettik. Önümüzdeki bir iki gün içinde yönetmelik, Bakanlar Kurulu kararı çıkacak; 23 ilde fiilen yatırım süreci başlayacak. Bölgenin ortak değerlerini, ortak tarihi şahsiyetleri, olayları daha fazla ön plana çıkaran, kardeşlik duygularını, birlik ve beraberlik duygularını daha fazla ön plana çıkaran ve bölgenin her alanda kalkınmasını amaçlayan bir çalışma yürütüyoruz. Bölgedeki kamu yatırımları ve kamu hizmetlerinin etki analizini, kayyum işini de kapsayan ama bölgedeki kamu yatırımları ve kamu hizmetleri vatandaşta nasıl bir memnuniyet oluşturuyor veya neden oluşturmuyor; bunlara bakacağız. İllere gidiyoruz. Hem saha araştırmalarını yapacağız hem de o bölgedeki kamu görevlilerinin moralleri, motivasyonları nasıl, onlara bakıyoruz. EN ÖNEMLİSİ DUYGUSAL KOPUŞ YOK: Bu kadar travma geçiren bir ülkede duygusal kopuşun olmaması çok ama çok önemli. 40 yıla yaklaştı terörle mücadele ve zaman zaman devletin de yaptığı hatalar var ama terör örgütünün çok acımasız bir baskısı var bölgeye. Buna rağmen duygusal bağlar çok güçlü. Bizim üzerimize düşen bu duygusal bağları daha da güçlendirmek. Bunu daha iyi nasıl yapabiliriz, özellikle gençler ve kadınlarla ilgili öğrencilerle ilgili daha iyi ne yapabiliriz; bunları çalışıyoruz.   
Seçimlerin 2018 yapılmasını beklediğini belirten İyi Parti Genel Başkanı Meral Akşener, ne CHP ne Ak Parti ile herhangi bir ittifak arayışında olmadıklarını söyledi... Cumhurbaşkanlığı için her partinin aday göstermesi gerektiğini belirten Akşener, “İkinci tura CHP’nin adayı kalabilir. Kaldığı zaman CHP’nin adayını destekleriz” dedi...    İyi Parti Genel Başkanı Meral Akşener, dün gazete ve televizyonların Ankara temsilcileriyle bir araya geldi.  Gündemdeki konular, partisine yönelik iddialar, partisinin yol haritası konusunda konuşma imkanı bulduk.  Akşener, seçimin 15 Temmuz 2018’de yapılmasını beklediğini, seçimde CHP ya da AK Parti ile ittifak yapmayacaklarını söyledi.  Cumhurbaşkanlığı seçiminde ikinci tura kalması durumunda ise CHP’nin adayını destekleyeceklerini vurguladı.  Akşener’in açıklamalarını şöyle özetleyebilirim: ‘Sorun ekonomi’ “Seçmen batıda Ak Parti ile CHP, doğuda Ak Parti ile HDP arasında tercihe zorlanıyor. İyi Parti, iyi görünüyor. Diyarbakır’da 1 milletvekili çıkaracak durumdayız. AK Parti’nin müthiş kadın desteği vardı, bu manada AK Parti’deki oy oranlarını yakaladık. Henüz iki aylık partiyiz ama 14 ili gezdik. Şubat sonuna kadar 50 il gezmiş olacağız. Vatandaş en çok ekonomiden şikayet ediyor. Genç işsizlik en önemli sorunların başında geliyor.  ‘3 puan da askıda’ AK Parti yüzde 25-30 arasında onların deyimiyle Tayyipçi seçmene sahip. 7 Haziran’da 10 puan kaybetmişti. Bunun 12’ye çıktığını düşünüyorum. 12 puan şu an askıda. CHP’nin kör seçmeni yüzde 18-20 arasında. Trakya’da CHP’ye oy veren merkez sağ seçmen var. Onlar İyi Parti’ye kayar. CHP’den yüzde 4 civarında bize kayış var. MHP’nin 16 Nisan referandumunda 12 puanının 9 puanı ‘Hayır’ dedi. Benim öngörüm ve anketlerimize göre 6 puanı bizde, 3 puan Tayyip Bey’in şahsına kaymış, 3 puan da askıda. Yorgun seçmenin alternatif arayışı var.  Twitter hesabımı kendim yönetiyorum. Evet bazı hesapları engelliyorum. ‘Çevik Bir haklıymış, yağlı kazık çok hoşuna gitmiş’, ‘FETÖ’cüsün’ diyenleri, anama sövenleri engelliyorum. Sayın Bahçeli’yi çok sevdiğini söyleyen bir hesap torunumun gayri meşru olduğunu iddia etti. Polis o kadar meşgul ki IP’sini bulamadı. Nerede çalıştığını bildiğim bir hanım. Genel Başkan Yardımcısı’nın bir çalışanı. Bir başka Genel Başkan Yardımcısı’na söylendi durum. Benim ağzımdan siyasetçinin çoluğuna, çocuğuna yönelik bir şey çıkmadı, çıkmaz.  Kendini ülkücü olarak tarif eden bir insanım. Ama parti kurduğunuzda artık bu sıfatınızı kullanıyorsunuz. Hayvan severim, kadın hakları konusuna çok duyarlıyım. Partimizin içinde pek çok fikri yapıdan arkadaşımız var. Onların dönüşmesini istemiyorum.  ‘Eşit ittifak olmaz’ Partiler arası eşit bir ittifak sistemi çıkmaz. Sayın Erdoğan, partisinin bünyesinde 50 değil, 70 milletvekili de verir MHP’ye. Ama Bahçeli dahil olmak üzere herkesin Ak Parti’nin şemsiyesi altında seçime girmesini ister. Böyle olduğu zaman da tanıdığım sayın Bahçeli, abimin çok yakın arkadaşı olan sayın Bahçeli, geri dönüşüyle ilgili sorun yaşayacağını öngörüp katiyetle o sandalyeden kalkıp AK Parti’nin bünyesinde seçime girmez. Dolayısıyla iki partinin yan yana gelmesiyle eşit düzeyde bir ittifak olmaz. AK Parti açısından da iki ayrı parti üzerinden ittifak Sayın Cumhurbaşkanı açısından bir güç zaafiyeti algısına sebep olur. O da onu yapmaz. Sayın Bahçeli de sandalyeyi boş bırakıp, birine emanet edip gitmez. Velhasıl kelam bundan bir şey çıkmaz.  İkincisi; diyelim ki herkesin kimliğini koruyarak yaptığı bir ittifak çıktı. Şahsi hayalim şu, Demokrat Parti, Saadet Partisi gibi partilerle ittifak yapmayı arzu ederim. CHP ile ittifak yapar mıyız, hayır. Çünkü Cumhurbaşkanlığı için tüm siyasi partilerin aday çıkarması gerekir. İyi Parti iddialı bir partidir. CHP’yle ittifak yaptığınızda oyunuz ortadan kalkar. Bu manadaki ittifaklara, buna Ak Parti dahil, yani hep CHP soruyorsunuz da belki Ak Parti ittifak teklif edecek, orası da dahil olmak üzere ittifak arayışımız olmaz. İkinci tura CHP’nin adayı kalabilir. Kaldığı zaman CHP’nin adayını destekleriz.    (Abdullah Gül’e yönelik açıklamalar konusunda) İrtibatım, siyaset sahnesine çıkıp çıkmayacağı konusunda bir bilgim yok. Bir vicdani hareketi ortaya koyduğunu söylüyor, uyarı diyor. Tepkiler var. Ben sayın Gül’den bir cevap duymadım henüz. Şu anda tek taraflı bir mitralyöz atışı var kendisine.  ‘Sam amca isterse’ (Yeniden bir darbe riski görüyor musunuz?) Eski bir İçişleri Bakanı olarak şöyle bir iddianın sahibiyim, Türkiye’de darbe Sam amca ‘yürüyün bizim çocuklar’ demeden olmaz. Olup olmama konusundaki ana faktör odur. FETÖ’cüler yapmaz da metocular çıkar. FETÖ ile mücadelede sayın Cumhurbaşkanı çok samimi. Ama arkada hemhal olmuş bir ilişki var, evlilikler var, ortaklıklar var. Kolay bir mücadele değil. En büyük tehlikesi sulandırılmasıdır. Parası olanın çıktığı duyumları var. Gariplere karşı mı bu mücadele? Örneğin bu Bylock işi ne kardeşim? 11 bin kişi listeye eklenmiş. (Gülen’in iadesi konusunda) Sam amca istese verir, demek ki daha kullanılma ömrü dolmamış.  FETÖ konusunda bu güne kadar kim en şiddetli olarak bana sövdüyse, bilin ki kripto FETÖ’cüdür. Ben AK Parti’nin kuruluşunda varım. İlk 3 aylık dönem evimde geçti. Tayyip Erdoğan beni tanır, ben de onu tanırım. Bu mücadeleden doğru sonuç çıkmaz. Tayyip Bey’in FETÖ’cülüğü yoktur, benim de yoktur. Benim 7 kuşak, 5 kuşak sülalemde bir kişiyi bulun siyaseti bırakacağım. 40 kişiyiz, birbirimizi biliyoruz. 200 kurucu üyemiz içinde FETÖ’cü bir kişi bulamazsınız. Yok be kardeşim. ‘Zararlı şahıs’ (FETÖ’cü Emre Uslu’nun İYİ Parti’yi destekleyen twitter mesajı konusunda) Bunların hepsi zararlı şahıstır. Psikolojik harp olduğunu düşünüyorum. Dini gruplar bir kadın üzerinden hesap yapmaz. Bizden imam olmuyor biliyorsunuz.  ‘Yalnızlaştırıldı’ Tayyip Bey o kadar yalnızlaştırıldı ki “merhaba” diyecek adam bırakmadınız. Sayın Cumhurbaşkanı’nın siyasi meselesini çözen Sayın Baykal oldu...Erken seçimi, erken Cumhurbaşkanlığı seçimini 15 Temmuz 2018’de bekliyorum. Çünkü sayın Erdoğan daha düşük aldığı yerel seçimi erken seçimden önce yapmaz.  Tayyip Bey’in devri iktidarında nikah şahidi olduğu oğlumun çocuğuna gayri meşru denildi. Siyaseten vurun ama kişiselleştirmeyin. Bunları kimse unutmaz. Tavsiyem bir kadını kendinize düşmanlaştırmayın. Tayyip Bey bana cevap vermiyor. Taktiksel bir tavırdır. Görmezlikten gelir. Ama ikili kalırsak olur. Benim cevaplarımı bilir.  (Parti kurucularından, Muhsin Yazıcıoğlu soruşturmasında ismi geçen Jandarma Komutanı Ali Lapanta konusunda) Lapanta’yı, Yazıcıoğlu’nun ailesiyle arkadaşlar bir araya getirecekler. ‘Aileyi ikna edemezsem ben giderim’ diyor. Lapanta, Zekeriya Öz’ün yazısıyla sorguya çekiliyor. Yazıcıoğlu’nun şehadetiyle ilgili değil, Ergenekonculukla ilgili.”
OHAL kapsamında yayımlanan KHK’nın 121. maddesi, ilk kez bir kararnamenin ihraçlardan çok içerdiği düzenleme nedeniyle tartışılmasına yol açtı. CHP milletvekilleri ve İYİ Parti Genel Başkanı Meral Akşener’den “iç savaş” uyarısı geldi. CHP MYK, AİHM ve Anayasa Mahkemesi’ne başvuru kararı aldı. Ak Parti’ye yakın bazı hukukçular da düzenlemenin sakıncalarına işaret etti. Sıkıntı yaratan ifade 121. maddedeki düzenleme, ilk KHK’da yer alan, 15 Temmuz’da darbecilere karşı mücadele eden resmi görevlileri hukuki ve cezai yaptırımdan muaf tutan maddeye atıf yapıyor.  Bu maddeye, “Resmi bir sıfat taşıyıp taşımadıklarına bakılmaksızın 15 Temmuz 2016 tarihinde gerçekleştirilen darbe teşebbüsü ve terör eylemleri ile bunların devamı niteliğindeki eylemlerin bastırılması kapsamında hareket eden kişiler hakkında da birinci fıkra hükümleri uygulanır” fıkrası eklendi. Bu yolla, 15 Temmuz’da sokağa çıkan sivillerin yargısal sorumluluktan muaf tutulması düzenleniyor. Düzenlemenin bu kadar tartışılmasının sebebi, “bunların devamı niteliğindeki eylemlerin bastırılması...” ifadesi. Sokağa çıkanları korumak için Ak Parti Sözcüsü Mahir Ünal, önceki gün düzenlemenin sadece 15 Temmuz akşamı ve 16 Temmuz sabahı ile ilgili olduğunu vurgularken, “Bu ifade, daha sonra gerçekleşen terör eylemlerini hiçbir şekilde kapsamamaktadır. Bugüne şamilmiş gibi gösterilmek istenmesi tamamen dezenformasyondan ibarettir” dedi. Dün de Hükümet Sözcüsü Bekir Bozdağ ile Adalet Bakanı Abdulhamit Gül, net biçimde, düzenlemenin tamamen 15-16 Temmuz’la ilgili olduğunu, bugünle bir ilgisinin olmadığını vurguladı. Bozdağ, muğlaklık ve eksiklik eleştirilerine de karşı çıktı.  Hükümet, net biçimde, düzenlemeyle sadece darbecilere karşı sokağa çıkanların hukuki güvence altına alınmasının amaçlandığını söylüyor. Bu açıklamalara rağmen tepkiler dinmedi. Hukukçulardan TÜSİAD’a, önceki Cumhurbaşkanı Abdullah Gül’den barolara kadar geniş bir kesim, yasadaki muğlaklığın açıklamalarla giderilemeyeceği noktasında. Psikolojik atmosfer sorunu 15 Temmuz’da darbecilere karşı koyanlar için ne bir soruşturma var ne de soruşturma açılmasını isteyen. Herkes, sokaktaki mücadelenin tüm memleket için verildiğinde hemfikir. “Hak aramak için sokağa çıkana bile terör bahanesiyle saldırılması cezasız kalacak” endişelerine gelirsek, sorunun yasa tekniğinden kaynaklandığını görürüz. Ak Parti’nin amacının, darbeyle mücadele edenleri korumak olduğuna kuşku yok. Siyaseten yapılan eleştiriler bir tarafa, işin psikolojik boyutuna bakmakta fayda var. Yasa metinleri düzeltilir, kaygılar giderilir, giderilmelidir de.  Ama iktidara ve muhalefete düşen asıl görev, insanları birbirine kırdırmak için bir düzenleme yapılabileceği yönünde oluşabilen psikolojik atmosfer üzerine düşünmek olmalı. İç savaş gibi uç bir tezin savunuluyor ve geniş kitleler nezdinde alıcı bulabiliyor olması asıl alarm veren durum değil mi?
ABD’nin Kudüs’ü emper-yalist bir buyurganlıkla İsrail’in başkenti ilan etme kararı, Türkiye’nin girişimleriyle dünyadan şiddetli bir tokat yedi. Birleşmiş Milletler Genel Kurulu’nda önceki akşam yapılan oylamaya, sadece yaptırımsız, sonuçsuz, tepki düzeyinde kalan bir tavır olarak bakmak mümkün değil. Başta ABD’nin sadık müttefiki ülkeler olmak üzere dünyanın büyük bir bölümünün, ABD Başkanı Trump’ın, yeryüzünün tek hakimi ve karar vericisi gibi canlı yayında attığı imzayla Kudüs’ü başkent ilan etmesini kabul etmedikleri açıkça görüldü. AB ülkelerinden İslam ülkelerine, ABD’nin açık desteğiyle varlıklarını sürdüren ülkelerden ABD tehdidine rağmen varlığını sürdüren ülkelere kadar tam 128 ülke, Kudüs kararını eleştiren tasarıya kabul oyu vererek artık işlerin eskisi gibi yürümeyeceğini de gösterdi. Üstelik, ABD’nin BM Daimi Temsilcisi’nin oylama öncesindeki cüretkâr, edep yoksunu, açık tehditlerine rağmen. Daha şimdiden ABD’nin, kendini konumlandırdığı, “dünyadaki barışı sağlayan, son sözü söyleyen” kimliğinin zedelendiğini söylemek mümkün. ABD, 11 Eylül saldırılarından bu yana, başlattığı tüm savaşlara rağmen eski görkemli günlerine dönemedi, savaşların tümünden yıpranarak ve irtifa kaybederek çıktı. 11 Eylül saldırılarını gerekçe göstererek meşruiyet kazandırmaya çalıştığı uluslararası operasyonların tamamının ardında bir başka planın, ajandadaki bir başka sayfanın olduğunu dünya biliyor. Meşruiyet krizi, ülke içindeki ekonomik ve siyasal sorunlarla birleşince Trump gibi bir karaktere iktidar yolu açıldı. BM’nin tarihi Kudüs kararının, ABD tarihindeki en tartışmalı başkanlardan biri olan, henüz iktidarının birinci yılında ABD devleti ile stratejileri arasındaki makas açılan ve yönetme kabiliyeti günden güne azalan Trump gibi bir ismin dönemine denk gelmesi başlı başına bir vaka. Muhtemel ki Trump, tehditlere rağmen istediği sonucu alamadığı bu girişiminin kabul görmesi için saldırganlık dozajını artıracak. Ortadoğu’yu ancak kendisinin şekillendirebileceğini kabullendirebilmek için stratejik denge gözetmeyen kararlarını sürdürecek. BM’deki hezimeti de uzun bir süre unutamayacak. Haklılığın gücü ABD’nin bu aşamadan sonra İsrail ve Suudi Arabistan’ı da yanına alarak bölgeyi şekillendirme, çözüm planlarını dayatma fikrini hangi kararlılıkla sürdüreceğini göreceğiz. İki dünya savaşından sonra oluşan dengeler artık değişiyor. Rusya ve Çin’in nefesi ABD’nin ensesinde. AB yol ayrımında. Ortadoğu’da yüzyılın başında çizilen suni haritaların değişeceği bir dönem yaklaşıyor. Böyle bir dönemde çıkan karar, haklılığın gücü yenebildiğini gösteriyor. ABD’nin, “sorun çözücü” görünümü altındaki hegemonyası ciddi biçimde darbe yedi. Kararın mimarı Türkiye başta olmak üzere, tehditlere karşı haklılığın gücünü gösteren ülkelerin soğukkanlı ve akılcı stratejilerini sürdürmeleri gerekiyor. Akılcı ve ezber bozucu hareket tarzı, diplomasinin etkili kullanılmasıyla herkesi akıl çizgisine getirebilir. Dünyanın yeni döneme geçiş sürecinden en az hasar ve güçlü biçimde çıkmanın formülü de burada yatıyor.
Siyasetin gündeminde bir süredir erken seçim var. Cumhurbaşkanı Tayyip Erdoğan “Erken seçim yok” dese de kulisler hareketli. Bu iddiaları sahayı iyi tanıyan isimlerden ANAR Genel Müdürü İbrahim Uslu ile konuştum. ANAR’ın son anketine göre Ak Parti, 1 Kasım 2015 seçiminden 3 puan geride, yüzde 46-47 seviyesinde. Aynı seçimde yüzde 11.9 oy alan MHP yüzde 7’ye, yüzde 25 oy alan CHP yüzde 22’ye gerilemiş durumda. Uslu, kayıpların ağırlıklı olarak İYİ Parti’ye gittiğini düşünüyor. Kararsızların oranının ise sandığa gitmeyen yüzde 10 hesaplandığında yüzde 15 dolaylarında olduğunu belirtiyor. Erdoğan niye erken seçime gider? Erken seçim iddialarının en önemli dayanağı, 2019’da önce yerel seçimin yapılacak olması ve Ak Parti’nin geleneksel olarak yerel seçimlerde daha düşük oy alması. Erdoğan’ın, çok kritik Cumhurbaşkanlığı seçimi ve genel seçime düşük oy alarak girmek istemeyeceği konuşuluyor. Uslu da aynı görüşte: “Yerel seçimde daha az oy alınması muhalefeti cesaretlendirir, Ak Parti seçmeninde de, ‘oylar bu noktaya düştü’ algısı oluşturabilir. Seçime bu algıyla girilmek istenmez. İkincisi; enflasyon, faiz, işsizlik çift hanelerde. Çarklar dönüyor ancak 2018’de bir ‘take off’ (yükselme) gözükmüyor. Beklenmek istenmeyebilir.” Erdoğan’ın ilkesel olarak erken seçime karşı olduğu, MHP’nin de erken seçim istemediği biliniyor. Uslu ise Erdoğan’ın bu kararı vermesi durumunda MHP’nin ikna edilebileceğini düşünüyor: “MHP’nin hem az oy kaybına uğrayacağı, hem vekil sayısını artıracağı hem de belki kabineye gireceği bir formül oluşturulabilir. Cumhurbaşkanı, erken seçime karşıdır ama 2007’de olduğu gibi koşullar bunu gerektirebilir. 16 Nisan referandumu, bu sistemde yönetim güçlükleri yaşandığı propagandasıyla kazanıldı. Buna rağmen yeni sistem için 2019’a kadar beklemenin makul olmadığı seçmene izah edilebilir.” Uslu, belediye başkanlarını değiştiren, kongrelerini şubat ayına kadar bitirecek olan, YSK, taşeron ve istihdam düzenlemeleri yapan Ak Parti’nin gizli bir erken seçim ajandasıyla hareket ettiğini de düşünüyor. Sarraf ve MAN etkisi Muhalefet, Ak Parti’nin ABD’deki Rıza Sarraf’ın tanık olduğu dava ve MAN Adası iddiaları nedeniyle yıprandığı görüşünde. Uslu ise Sarraf’ın tüm seçmenler açısından, “itibarsız, vatandaşı olduğu ülkeyi satmış, her şeyi kabule hazır” bir profil olduğuna dikkati çekiyor. FETÖ’cü firari bir polisin ana tanıklardan olduğu, 17-25 Aralık belgelerinin taşındığı dosyanın seçmen üzerinde etkili olmayacağı inancında. MAN Adası belgeleri konusunda CHP’nin de, “suç değil etik sorun” noktasına geldiğine işaret ediyor. Bu dosyanın da “unutulur nitelikte” olduğunu belirtiyor. Seçmen nezdinde bunların majör bir etkisinin olmayacağını düşünüyor. Uslu’ya göre, etkili olabilecek faktörler ekonomi, Kürt meselesi ve dış politika. “Beyaz sağcılar” diye tarif ettiği, merkeze yakın Ak Parti seçmeni üzerinde adalet, yargı ve OHAL başlıklarının da etkisinin olabileceğini değerlendiriyor. Partiler bir süredir yarın seçim olacakmış gibi çalışıyor. Ankara’da da bu ihtimal daha yüksek sesle konuşuluyor.
Kudüs ve Filistin davası, sadece muhafazakâr kesimin değil, sağdan sola bütün toplumun gönlünde özel bir yer tutuyor. Bu kez mesele duyarlılıkla da sınırlı değil. ABD Başkanı Trump’ın Kudüs’ü İsrail’in başkenti olarak tanıma kararı, yeniden şekillendirilmeye çalışılan Ortadoğu’da, 1. Dünya Savaşı’ndan sonra geçen 100 yılın ardından yeni bir oyunun sergilendiğinin göstergelerinden biri. Filistin hassasiyeti bilinen Cumhurbaşkanı Tayyip Erdoğan ve hükümet, bu nedenle Trump daha imzayı atmadan yol haritasını belirledi. Olumsuzluklar halinde Türkiye’nin tek başına uygulayacağı yaptırımlar bile belirlendi. Trump’ın imzasından sonra da harekete geçildi. O planın en önemli aşamalarından biri Türkiye’nin dönem başkanlığını yaptığı İslam İşbirliği Teşkilatı’nı olağanüstü toplamaktı. ABD’nin Kudüs kararından sadece 7 gün sonra 48 ülkeden temsilciyi bir araya getirebilmek büyük bir başarıydı. Devlet başkanı, hükümet başkanı, meclis başkanı düzeyinde katılan ülke sayısı 30’u aştı. Ve tarihi zirveden Doğu Kudüs’ün Filistin’in başkenti olduğu kararı çıktı. BM’ye başvuru Erdoğan, dün Konya’da düzenlenen “Davamız Kudüs” buluşmasına bağlandığında, bu kararın sembolik düzeyde kalmaması için atılacak adımlara işaret ederek, şunları söyledi: “Dünyadaki tüm ülkeleri Kudüs’ü Filistin’in başkenti olarak kabul etmeye davet ettik, girişimlere başlıyoruz. ABD’nin Kudüs kararının iptali için BM nezdinde de girişimler başlatıyoruz. BM kararına göre, hiçbir ülke Kudüs’te büyükelçilik bulunduramaz.” Kritik dört adım Erdoğan, dün, Kudüs’ün kimliğini korumak için yeni fonlar kurduklarına da işaret etti. Müslümanlara ait mahallelerin, evlerin gasp edilmesinin önüne geçileceğini vurguladı. Yol haritası bunlarla sınırlı değil. Erdoğan ve hükümet, evrensel ölçekte, çok yönlü planlamalar yaptı. Bu planlamanın ana hatlarını dört başlıkta aktarabilirim: 1- Doğu Kudüs’ü Filistin’in başkenti olarak tanıma kararından hemen sonra Dışişleri Bakanlığı, internet sitesinde değişiklik yaptı. Türkiye, zaten Tel Aviv’de büyükelçiliği bulunmasına rağmen Kudüs’teki konsolosluğunda konsolos değil, büyükelçi görevlendiriyor. Bu adımlar, ABD’nin kararının iptal edilmemesi halinde, Kudüs’teki Türkiye konsolosluğunun büyükelçiliğe dönüştürülerek faaliyet göstereceğinin de işareti.  2- İslam İşbirliği Teşkilatı’nın kararının daha fazla sayıda ülke tarafından tanınması için diplomatik atılımlar yapılacak, denkleme, Rusya, AB ülkeleri de dahil edilerek kararların boyutlanması sağlanacak. 3- İslam İşbirliği Teşkilatı bünyesinde Kudüs Platformu oluşturulacak. Platform, hem oluşturulan yardım fonlarını yönetecek hem de organizasyonlarla Kudüs’e yönelik farkındalığı artırmak için çalışacak. 4- Başta Türkiye olmak üzere, çok sayıda ülkede vakıflar oluşturulacak. Toplumsal kampanyalarla beslenecek bu vakıflar alanlarına göre Kudüs ve Filistin’de etkin faaliyet gösterecek. “İslam İşbirliği Teşkilatı Zirvesi’nden ne çıkar ki?” gibi içi boş eleştiriler yöneltmek yerine Erdoğan ve hükümetin atmaya hazırlandığı bu adımlara odaklanmak daha gerçekçi görünüyor.  
Bütçe görüşmelerinin parlamento tarihinde özel bir yeri vardır. Genellikle kürsüye liderler geldiğinden, tıklım tıklım olan Genel Kurul’da tansiyon yüksektir. Önceki gün 2018 bütçesi görüşmelerinin TBMM Genel Kurulu sürecinin başlaması nedeniyle Meclis’teydik. Tarihe geçen görüşmelerden uzak bir görüntü vardı. Liderlerden partileri adına Başbakan Binali Yıldırım ile CHP lideri Kemal Kılıçdaroğlu kürsüye geldi. Kılıçdaroğlu: Erken seçim olabilir Genel Kurul’un aksine kulisler hareketliydi. Kudüs ve Rıza Sarraf davası ile birlikte erken seçim ihtimali konuşuluyordu. Kuliste, Kılıçdaroğlu ile görüşme imkânı bulduk. CHP lideri, erken seçim iddiaları için, “2018’de ekonomi kötüleşecek beklentisi var. Kötüleşmeden seçime gitmek isteyebilirler” dedi. MHP cephesinde de gündem, seçim ittifakı ve barajdı. Alt komisyonlar toplanıyor Hükümetin öncelikli gündemi ise uyum yasaları. Hazırlığın iki boyutu var. Birincisi, Cumhurbaşkanlığı hükümet sisteminden kaynaklı teknik değişiklikler. İkincisi, baraj, ittifak ve seçim sistemine yönelik olası değişiklikler. Cumhurbaşkanlığı, Adalet Bakanlığı, Ak Parti’den uzmanlar uzun süredir uyum yasalarıyla ilgili toplantılar yapıyor. Geçen hafta çalışmalar Cumhurbaşkanı Tayyip Erdoğan’a sunuldu. Aldığım bilgilere göre, toplantıda, zorunlu teknik değişiklikler konusunda alt komisyonlar kurulması kararlaştırıldı. Yarın ilk kez toplanacak komisyonlar, Cumhurbaşkanı adaylarının propaganda usulünden 100 bin imzayla nasıl Cumhurbaşkanı adayı gösterilebileceği gibi konulardaki düzenlemeleri detaylandıracak. İttifak ama nasıl? Erdoğan ile yapılan toplantıda, uyum paketinin ikinci boyutuyla ilgili olarak üç konuda hazırlanan seçenekler de tartışıldı. Bunları şöyle özetleyebilirim: 1- Seçim barajı: Ak Parti’deki hakim görüş, yüzde 10 barajının kalmasından yana. Cumhurbaşkanlığı hükümet sisteminde, Cumhurbaşkanı’nın partisinin Meclis’te mümkün olan en yüksek vekil sayısıyla çoğunluğu kazanması elzem görülüyor. Bu nedenle, barajın düşürülmesine sıcak bakılmıyor.  2- İttifak konusu: Ak Parti’de farklı görüşlere yol açan ittifak için MHP istekli olduğunu açıkça ilan etti. Bahçeli’nin, iki partinin de aday listesinin bulunması, iki partinin toplamının ittifakın oyu sayılması formülü değerlendiriliyor. Ancak dünyada emsali fazla görülmeyen bu sistemin uygulanabilirliği konusunda tereddütler var. İki partinin isminin pusulada bulunması görüşüne itiraz edilmiyor, ancak hem farklı formüller hem artı ve eksiler tartışılıyor. 3- Seçim sistemi: Dar ya da daraltılmış bölge formüllerinin her ikisi de Ak Parti tarafından uygun bulunuyor. Ancak iki formülün de MHP’nin vekil sayısını ciddi biçimde etkileyebileceği değerlendiriliyor. Toplantıda, bu üç başlıkla ilgili de artılar ve eksiler bulunduğu konuşulmuş. Erdoğan’ın çalışmaların sürmesini istediği, ancak görüş belirtmediği ifade ediliyor. Son karar Cumhurbaşkanı’nın. Çalışmalar tamamlandıktan sonra Erdoğan’ın işaretiyle, yapılan tercihler Meclis’e taşınacak. Siyasetin gündemi de Cumhurbaşkanı’nın tercihine göre şekillenecek.  
Atina ve Gümülcine’yi kapsayan iki günlük Yunanistan ziyareti sırasında sorularımızı yanıtlayan Cumhurbaşkanı Tayyip Erdoğan’ın açıklamaları şöyle: TAKINTI HALİNE GELMİŞ: Ziyaret öncesinde, bir Yunan televizyonuna (Skai TV) verdiğim mülakatta Lozan’la ilgili bir soruya cevaben söylediklerim zannediyorum biraz rahatsızlığa yol açmış. Yunanistan’ın toprak bütünlüğünde sanki Türkiye’nin gözü varmış gibi yanlış çıkarımlarda bulunanlar olmuş. Halbuki benim ağzımdan öyle bir şey çıkmış değil. Bizim kimsenin toprağında gözümüz yok. Ben Lozan konusunda bana yöneltilen bir soruya cevaben, gerekiyorsa pekâlâ güncelleme yapılabileceğini belirttim. Kaldı ki Lozan sadece Türkiye-Yunanistan arasında bir anlaşma değil. Lozan, farklı devletlerin işin içinde olduğu, çeşitli meseleleri konu alan muhtelif protokoller de içeren ayrıntılı bir anlaşma. Ben gerek görülürse pekâlâ güncellenebileceği kanaatindeyim. Bu benim düşüncemdir. Siz paylaşmayabilirsiniz. Nitekim Yunanistan Cumhurbaşkanı bu tür anlaşmaların güncellenemeyeceği kanaatinde. Bana göre ise taraflar ihtiyaç hissederlerse pekâlâ güncellenebilir. Bunu Cumhurbaşkanı Pavlopoulos’a da ifade ettim. Biz parlamentolarda gerekirse anayasaları bile değiştirmiyor muyuz? Değiştiriyoruz. Dolayısıyla anlaşmalar da gerek görülürse elbette güncellenebilir. Ama bu konu biraz sanki takıntı haline gelmiş gibi. Aynı şeyi Başbakan Çipras’ta da gözlemledim. Onunla da konuştum. Lozan’ı sadece Türkiye-Yunanistan arasındaki bir konu gibi telakki etmek yanlış. ‘Atina’da cami’ DEMOKRATLIKLA BAĞDAŞMIYOR: (Batı Trakya ziyaretinin yarattığı tedirginlik konusunda) Celal Bayar Lisesi’nde (Gümülcine) soydaşlarımızla bir araya gelmemizden rahatsız olunmasını anlamıyorum. Böyle bir buluşmaya tahammül dahi edememeyi, demokrasiyle, demokratlıkla bağdaştırmak mümkün değil. Lozan’da azınlıklara tanınan hakların hayata geçirilmesi önemli. Ama mesela müftülük seçimi meselesini yıllardır konuşmamıza rağmen hâlâ halledebilmiş değiliz. İkide bir bize söyledikleri şey Heybeliada Ruhban Okulu. Hadi biz o meseleyi de hallettik diyelim, peki Batı Trakya’daki soydaşlarımızın okullarına yönelik tavrınızı nereye koyacağız? Ya da Atina’daki cami meselesi. ÇANSIZ KİLİSE OLUR MU?: İki tane cami meselesi var. Hep konuşmuşuzdur. En ufak bir gelişme yok. Mesela güya yeni bir şey yaptılar ama camiye bile benzemiyor. Minaresi yok. Dedim ki: ‘Ya bir şey yaptınız, iki ay sonra açacağız dediniz. Ama bir minaresi bile yok. Bizim kültürümüzde minaresiz cami olmaz.’ Hatta kendisine, ‘Çansız kilise olur mu?’ diye sordum. ‘Olmaz, iyi olanı tabii ki çanlı olanıdır’ dedi. Yani minare de bizim için bu kadar önemli. Bunları halletmek lazım; bunlardan korkmanın anlamı yok. ‘Sorunlarını çözdük’ DEMİR KİLİSE’Yİ AÇACAĞIZ: Baş müftülük meselesinin halen halledilemediğinden bahsettim. Baş müftüyü atayarak belirliyorlar. Halbuki oradaki Müslümanlar kendi baş müftülerini kendileri seçebilmeli. Bunlara mukabil bizim ise, mesela Sen Sinod diye adlandırılan kurul için neler yaptığımızı anlattım. Sen Sinod’ta patrik seçimi için yeterli sayıda piskopos kalmamıştı. Patriğe haber gönderdim. Bize isim verin, onları vatandaş yapalım, bu sayede Sen Sinod’a gerekli üye sayısı tamamlanmış olsun. Bize 17 isim bildirdiler. Biz de dediğimizi yapıp sorunlarını çözdük. Mesela kilise yapımı. Böyle şeyleri biz sorun haline getirmeyiz. Nitekim şu anda Sümela’yı biz yapıyoruz. Mesela 7 Ocak’ta Fener’de Bulgar Ortodokslara ait olan Demir Kilise’nin açılışını Başbakanı Boyko Borisov’la beraber yapacağız. Bu tür şeyleri biz hiç problem olarak görmedik. Yunanistan’daki görüşmelerimde bunları anlattım. KAVGA FAYDA SAĞLAMAZ: Türkiye olarak bizim derdimiz, Yunanistan’la ilişkilerimizde de açık ve samimi olarak, yapıcı bir tutumla meselelere çözüm üretmektir. Biz birbirimizle komşuyuz. Kavga kimseye fayda sağlamaz. O nedenle ilişkilerimizdeki olumlu gelişmeler bizleri mutlu ediyor. Başta değindiğim yanlış anlamayla ilgili olarak, Atina’daki görüşmelerimizde şunu da söyledik: ‘Bizim Yunanistan’ın egemenlik hakkıyla, toprak bütünlüğüyle ilgili herhangi bir sıkıntımız yok. Bizler her iki ülkeye, her iki topluma fayda sağlayacak adımlar atmaya odaklanmalıyız.’ ‘Vefalı dostun daveti’ YUNAN CUMHURBAŞKANI VEFALIDIR: Şunu da hatırlatayım: Mesela 15 Temmuz gecesi, beni ilk arayanlardan biri Cumhurbaşkanı Pavlopoulos olmuştur. Böyle de vefalı bir insandır. Böylesine vefalı bir dostun davetine icabet etmek, bizim için ayrıca önem taşıyordu. Türkiye’de biz bir yerde sorun gördüğümüzde onun çözümü için yardımcı olmayı esas almışızdır. DEVASA BİR ANLAŞMA: (Lozan’da güncellenmesini istediğiniz hususlar ibadet özgürlüğü gibi konulardan mı ibaret? Suriye ve Irak meselesinde de Lozan’la ilgili olarak benzer imalarda bulunmuştunuz. Daha geniş çaplı bir çalışma yaptırıyor musunuz? sorusu üzerine): Lozan, Türkiye-Yunanistan arasındaki bir anlaşma değil. Lozan, muhtelif boyutları olan devasa bir anlaşma. Gerek görülmesi halinde güncellenebilir. Devam etmesi gerekiyorsa tabii ki devam eder. Ama taraflar belirli noktaları güncelleme ihtiyacı hissederlerse bunu pekala yapabilirler. (‘Anlaşıldığı kadarıyla Yunanistan’ın Lozan’ın mevcut düzenlemelerine tam riayet etmediği noktalar var’ hatırlatması üzerine) Evet var. Sıkıntı yaşanan konuları anlattım. Cumhurbaşkanı da Başbakan da Lozan’ın güncellenemeyeceği kanaatindeler. ‘Kudüs tavrımız belli’ YERİNDE SAYARAK OLMAZ: (Yunanistan Başbakanı Çipras’ın, gezi öncesinde,ziyaretin iki ülke ilişkilerinden yeni bir dönem ve umut olacağına dönük değerlendirmeleri konusunda) Biz de aynı umudu taşıyoruz. Her iki taraf da bu umudu taşımalı diye düşünüyorum. Çünkü her görüşme, yeni bir süreç, yeni bir adım demektir. Ayrı kalmakla, görüşmemekle, yerinde saymakla bir yere varamazsınız. Ayrılık ayrılıktır. Mesafe katetmek, ilişkileri ilerletmek istiyorsanız görüşmek lazım. TRUMP “BEN YAPARIM” DEDİ: (Kudüs meselesinde sizin çağrınız oldu. ABD Başkanı Trump ile görüşeceğinizden de bahsetmiştiniz. Bir gelişme var mı? sorusu üzerine): O dediğiniz, Kudüs meselesinde ABD yönetiminin malum adımı atmasından önceydi. Kendisiyle telefon görüşmesi yaptığımızda, bir başka konuyla ilgili olarak bir hafta içerisinde bana geri dönüş yapacağından söz etmişti. Henüz bir dönüş olmadı. Bizi arayacak olurlarsa, Kudüs konusunda ne düşündüğümüzü de kendilerine elbette aktarırız. Bizim Kudüs konusundaki tavrımız belli. Bunu bir mesajla da açıkladık. Samimi olunsaydı, o tür bir adım atmadan önce en azından istişare ederlerdi. Görünen o ki, ‘Diğer ABD başkanları yapmamıştı ama ben yaparım’ anlayışıyla hareket edildi. Türkiye şu anda İslam İşbirliği Teşkilatı (İİT) Zirve Dönem Başkanı. Çarşamba günü İstanbul’da düzenleyeceğimiz Olağanüstü İslam Zirvesi’nde Kudüs konusunda neler yapılabileceğini ele alacağız. Biz üstümüze düşeni yapıyoruz. Bizzat mektupla ve bizzat telefonda görüşerek davet ettiklerim var. Bu işin hassasiyetini anlayanlarla beraber görevimizi yerine getireceğiz. ABD’NİN KARARI BAĞLAMAZ: (ABD ve Çekya haricinde Kudüs’ü başkent olarak tanınmasını kabul eden yok. Hem Papa’yla hem Rusya ile yaptığınız görüşmeler var. Bu süreç nereye gider? sorusu üzerine): Bunu hep birlikte göreceğiz. Yoğun bir şekilde görüşmelerime devam ediyorum. Atina’da bulunduğum sırada Sayın Papa ve Sayın Putin’le telefon görüşmeleri yaptım. Sayın Putin, pazartesi akşamı ikili bir görüşme için Ankara’ya gelecek. Macron’la da (Fransa Cumhurbaşkanı) bir telefon görüşmemiz olacak. Çarşamba günkü buluşmayı çok önemsiyorum. İİT olarak orada buluşup karar ve sonuç bildirgesinin yanı sıra neler yapılabileceğini konuşacağız. Kolay bir süreç değil. Ama şunu söyleyeyim: ABD yönetiminin aldığı bu karar, başka devletleri bağlamaz. ‘Bölge ateş çemberinin içine sürüklenebilir’ Sayın Putin, konuyu BM Güvenlik Konseyi’nin gündemine getirdi. Ama BM Güvenlik Konseyi’nin alacağı karar bellidir. Niye? ABD kararını vermiş zaten. ABD bir taraf olacak, diğer 4 üye ayrı bir taraf. Bana göre Sayın Papa’nın duruşu önemli. Yahudilerin duruşu da önem arz ediyor. Şu an onlarda da ciddi sıkıntılar var biliyorsunuz. Kudüs, üç semavi din için de kutsal. Statüsü değişmemeli. Temenni ederim ki yol erkenken hatadan dönülür. Şunu söyleyeyim; Kudüs konusunda atılan bu yanlış adım, bölgeyi ciddi manada ateş çemberinin içine sürükleyebilir.  ‘Adalet Bakanı’mız markajda olacak’ Cumhurbaşkanı Erdoğan, Yunanistan ziyaretinin önemini anlatırken şunları söyledi: “Daha önce merhum Celal Bayar’ın bir ziyareti olmuştu. 65 yıl sonda böyle önemli bir ziyareti gerçekleştirmek de bizlere nasip oldu. Bu ziyaretin gerçekleşmesi, her iki ülke için de önemliydi. 2014 ekonomik ilişkilerde zirve denilebilecek bir dönemdi. Fakat ondan sonra 2016’da bir düşüş söz konusu. Temenni ederiz ki yeniden bir toparlanma söz konusu olur. Türkiye-AB mülteci anlaşması, Ege sorunu ve istikşafi görüşmeler, Kıbrıs meselesi gibi konuları da konuştuk. Yunanistan’a kaçmış olan darbeci 8 asker ve 2 SAT komandosunun iadesi meselesini de gündeme getirdik. Yargı sürecinin devam ettiğini anlattılar. Adalet Bakanı’mız bu konuyla ilgili olarak yakın markajda takipte olacak; gerekli belge ve bilgileri göndermek suretiyle iade talebinde bulunma yoluna gidecek.” ‘Bölünmüşlük ABD’nin kararını kolaylaştırdı’ (Arap aleminin ve Müslüman liderlerin tepkilerini nasıl görüyorsunuz?) Arap Ligi çarşamba günkü toplantıda bulunacak. Dönem başkanı Ürdün Kralı 2. Abdullah. Kendisini Ankara’da ağırladık. O da bizim gibi düşünüyor. İslam ülkeleri bu konuda ortak bir tavır sergilemeli. Bu hususta Dışişleriyle bir taslak çalışma olacak. Çarşamba günü de taslak üzerinden bizim çalışmamız olacak. Ben çarşamba günü yapılacak olağanüstü zirve toplantısını çok çok önemsiyorum.  İslam dünyasındaki bölünmüşlük ve iç sorunlar da Amerika’nın böyle bir karar almasını kolaylaştırdı. Irak’ta, Suriye’de yaşananlar ortada. Hakeza, Libya, Mısır, Yemen’de de ciddi sıkıntılar var. Kudüs konusunda böyle bir adım atılması, birilerinin bu durumu fırsat bildiğini gösteriyor. Mesela şu anda ABD’nin Kuzey Suriye’de yaptıklarını anlamak mümkün değil. Oraya yaklaşık 4 bin TIR silah taşıdılar. Oralarda DEAŞ diye bir şey kalmadığına göre bunca silahın orada işi ne? Onun için Müslümanlar olarak uyanık olmak zorundayız.    
Gümülcine 1952’de dönemin Cumhur-başkanı Celal Bayar Yunanistan’ı ziyaret ettiğinde yeni bir dönemin başladığı yorumları yapılmıştı.  Ancak sorunlar geçen 65 yılda boyutlandı, sorun yumağı halini aldı. 2002’de iktidara geldiğinde Ak Parti’nin gündemlerinden biri buydu.  Annan Planı desteklendi, irade ortaya konuldu.  Cumhurbaşkanı Tayyip Erdoğan, azınlık haklarının sağlanabilmesi için adımlar atılmasını sağladı. Bütün bunların karşılığında beklenti netti: Mütekabiliyet ve iyi niyet. Bugüne kadar Kıbrıs’tan Batı Trakya Türklerinin haklarına kadar uzanan bir zincirde bu beklenti karşılık bulmadı. Buna rağmen Türk ve Yunan halklarının hoşgörü iradeleri, yapıcı siyasetçiler, her iki ülkedeki depremlerde yardıma ilk koşanın komşu ülke olması ve fanatizmin marjinalize edilebilmesi, umudu diri tutuyor. 65 yıl aradan sonra Yunanistan’a cumhurbaşkanı düzeyinde ilk ziyaretin yapılıyor olması da bunun göstergesi. Yunanistan Başbakanı Çipras’ın, Erdoğan’dan gelen yapıcı mesajlara karşılık, Anadolu Ajansı’na, “Yunanistan’da darbeciler hoş karşılanmaz”, “Ziyaret, cesur adımlar atmamız için önemli bir fırsat” sözleri de bu nedenle altı çizilmeye değerdi. Hak talebinin evrenselliği Erdoğan’ın temaslarının basına açık bölümü polemikler nedeniyle arzulanan tablodan uzak gibiydi.  Darbecilerin iadesi konusunda Yunanistan’ın en azından yargısal işlemlerin hızlandırılacağı mesajı verebileceği beklentisi maalesef karşılık bulmadı ve yine, “Yargı karar verir” yanıtı verildi. Batı Trakya Türklerinin baş müftünün seçimle işbaşına gelmesi dahil haklarını anımsatan ve her iki ülkenin kuruluş senedi Lozan’ın bu konudaki inceliklerine dikkati çeken Erdoğan’a Yunanistan Cumhurbaşkanı Prokopis Pavlopoulos ve Çipras’ın verdiği yanıtların tonu da istenen seviyede değildi. Erdoğan da her iki isme, olması gerektiği gibi, aynı tonda yanıt verdi. AB ülkelerinin, Türkiye’deki uçan kuştan üzerinde durulması gerekli hak ihlali iddialarına kadar hemen her detayla yakından ilgilenme hakkını kendilerinde bulmalarına rağmen Çipras’ın, Batı Trakya Türkleri konusunda, “Başka ülkeleri ilgilendiren konular değil” sözleri şaşırtıcıydı. Erdoğan’ın, “Müsaade ederlerse en azından ricada bulunmamız herhalde isabetli olur” yanıtı da bu evrensel hakkın anımsatmasıydı. Gümülcine’de namaz Erdoğan, Atina’da, ziyaretin fanatik kesimlerce provoke edilmek istendiğini de vurguladı. Öğrendik ki Gümülcine’de ziyaretten önce, “Erdoğan gidecek, siz kalacaksınız” bildirileri dağıtılmış. Cumhurbaşkanı, dün sabah Gümülcine’ye geldiğinde, halk tehditlerden etkilenmiş gözükmüyordu. Kır Mahallesi Camii’nde Erdoğan’la cuma namazını kılan Türkler, gün boyu coşkuluydu.  Erdoğan, ziyaret öncesinde ve ziyaret sırasında sorun çözme iradesini sürekli ortaya koydu.  Çözüm iradesini harekete geçirmek açısından ziyaretin kendisi de başlı başına bir mesaj. Ziyaretin Gümülcine’de bitmesi de sorunların çözümünün, “bizi ilgilendirir”den daha derin bir bakış açısıyla mümkün olduğunu göstermesi bakımından önemli bir mesajdı.  
Cumhur-başkanı Tayyip Erdoğan’ın Ak Parti grubundaki konuşması Türkiye-ABD ilişkilerinin uzun bir süre kontrollü gerginlik noktasına dahi getirilmesinin mümkün olamayacağını ortaya koydu. Esasen, ABD’nin son Büyükelçisi John Bass’in, konsolosluk görevlisi Metin Topuz’un tutuklanmasına atfen, “İntikam alınmak isteniyor” ifadesi, fay hattının derinden kırıldığını kanıtlıyordu.  Ankara’yı Suriye denkleminde, 15 Temmuz travmasında ve YPG hamiliğinde stratejik ortaklık hukukuna hiç de uymayan bir tabloyla karşı karşıya bıraktı ABD.  Gerilimi konu bazlı çözmeye çalışan Ankara, yaklaşan Sarraf fırtınasının farkındaydı. ABD gibi bir ülkeyle “diplomatik savaş”ın lehine sonuç vermeyeceğini bir kez daha gördü.  Erdoğan liderliğinin karşısında, 15 Temmuz ateşine odun taşıdığı ayan beyan ortaya çıkan, Suriye’de El Bab operasyonuyla başlayıp Rusya-İran ittifakıyla güçlenen çatırdamanın hesabını kesmeye kararlı ve “Bunlar çelik çomak oynuyorlar” diyerek tepeden baktığı AB’yle Türkiye konusunda uzlaşmış bir Amerikan yönetimi duruyor. Elbette Türkiye’nin de hataları var.  Sarraf davasının en azından rüşvet iddiaları boyutuyla Ankara’da yüzleşmek mümkün olabilirdi.  Cumhurbaşkanı, 15 Temmuz sonrasında, “Milletimden özür diliyorum” dedi. Suriye krizinde önce ateş edip sonra nişan aldığımız günlerin faturasını çok ödedik.  Ama bunlar, ABD’nin, Türkiye’nin açık yaralarını bıçakla biraz daha deştiği gerçeğini değiştirmiyor. Hal böyle olunca, dün Erdoğan’ın çok sert mesajlarına kadar varıyor iş. Kuşkusuz şu cümleler konjonktürel değil: - Türkiye’nin Amerika’ya karşı bir planı yoktur ama Amerika’nın bize karşı bir planının olduğu artık iyice anlaşılıyor. Kuzey Suriye’ye 2-3 binin üzerine çıkan TIR’larla zırhlı taşıyıcılar, silah, mühimmat geldi. Nerede kullanacak bunu Amerika?.. Ya İran, ya Türkiye, sıkıysa Rusya... Biz de gereği neyse bunu yapmanın mecburiyeti içerisindeyiz. - Sırf Türkiye’nin operasyonlarına engel olmak için bu teröristleri Amerikalı personelin koruması altına alan bir müttefikin, müttefikliğini biz nasıl kabul edeceğiz?  - Masaya oturunca, ‘Hassasiyetlere saygı duyuyoruz’ deyip de sahada her türlü ihaneti yapan bir müttefikle kendimize nasıl ortak bir gelecek kurabiliriz?.. Bugüne kadar dost kabul ettiğimiz güçlerin personeline zarar vermeme hassasiyetiyle çok dikkatli hareket ettik. Bunun devamı, ancak hassasiyetlerimize de riayet edilmesiyle mümkündür.  - ABD’deki davanın hukukla, ticaretle uzaktan yakından ilgisi yoktur. Bir, “Cambaza bak, cambaza” oyunudur... Tüm dikkati bu davaya çekilerek Suriye ve Irak’ta Türkiye aleyhine yürütülmek istenen projeye hız verilmek istenmektedir.  - Bu dava, 17/25 Aralık ve 15 Temmuz’un devamı olan FETÖ’nün sürecinin tam göbeğinde olduğu uluslararası bir darbe girişimidir.  - Davanın projesi, Amerikan yönetimi içindeki bir gruba aittir. ABD’de, Türkiye’deki 28 Şubat dönemine benzer bir süreç yaşanıyor.  - Bundan sonra kimin ne dediğine değil, sahada kimin ne yaptığına bakacağız.  Dünkü konuşmadaki bu sözler, iki ülke ilişkilerinde yeni bir aşamayı ilan ediyor.
Türkiye’nin başındaki dert bir tane değil. Bazen biri, bazen diğeri öne çıkıyor. Son haftalarda ABD’deki Sarraf davasına kilitlendik. Türkiye’nin başındaki belaların hem içeriden hem de dışarıdan kaynaklı bir karakter taşıdığı aşikâr. Bu bütün başlıklar için geçerli. PKK’yla, FETÖ’yle, DAEŞ’le mücadelenin çift yönlü bir karakteri var. Bu noktada FETÖ ve DAEŞ’le mücadele bağlamında, içeriden bazı önemli bilgileri paylaşmak istiyorum. TSK kriptoları zaman alacak Güvenlik kaynakları, emniyet teşkilatındaki FETÖ’cülerin temizlenmesinde sona yaklaşıldığını belirtiyor. İmamların tamamına yakını ele geçirilmiş, kaçanların büyük bölümü de yakalanmış durumda. Emniyet teşkilatından ihraç edilenlerin sayısı 23 bin. 13 bin personel de açığa alınmış durumda. Peki, aynı şeyi asker için söyleyebilir miyiz? Son dönemde yapılan operasyonlar gösteriyor ki bunu söylemek çok kolay değil. Özellikle kripto FETÖ’cüler ve bağlantılı oldukları imamların faaliyetleri sürüyor. Öyle anlaşılıyor ki askerdeki temizlik daha zaman alacak. Bu alanda, FETÖ’cülerin tespiti konusundaki çalışmalar bin bir türlü yöntem konusunda uzman olan örgütün son numarasını da ortaya çıkardı. Buna göre, FETÖ’nün askerden sorumlu imamları ve abilerinin her birinin hâlâ sorumlu oldukları 10’ar asker ver. Bu imamlar, sorumlu oldukları askerleri her ayın cumartesi ya da pazartesi günü arıyorlar. Aramalar, büfelerdeki kontörlü telefonlardan ya da ankesörlü telefonlardan yapılıyor. Aranan kişiye, ya buluşma yeri bildiriliyor ya da maklube yiyecekleri yer tarif ediliyor. İmamlar, hem kendilerinin hem aradıkları kişinin yakalanmaması için iz bırakmamaya çalışıyor. Bunun için bulunan yöntem, “ardışık arama.” Mahrem imam, önce görüşeceği subayla konuşuyor, telefonu kapatır kapatmaz, aynı GSM kodunu kullanarak ancak aradığı telefon numarasının 5 ve 7. rakamlarını değiştirerek ikinci bir arama yapıyor. İkinci aranan kişi FETÖ’cü değil. Mahrem imam, ikinci aramayı yaptıktan hemen sonra telefonu kapatıyor. Mahrem imam, her seferinde 5 ve 7. rakamları değiştirmiyor. Bir aramada başka sıradaki numaralar değiştiriliyor, bir diğerinde başka sıradaki. Mahrem imam, sorumlu olduğu 10 kişi için de aynı yöntemi izliyor. Kendisine bağlı ikinci kişiyi aramadan önce mutlaka ardışık aramayı yapıyor. Bu yöntemle arayan imamlar ve aranan subaylar, uzun süre “kripto” olarak varlığını sürdürdü. Ancak yöntemin çözülmesiyle yeni operasyonlar başladı, bu isimlerden bir bölümü yakalandı. İstanbul’da yapılan son operasyonda gözaltı kararı verilen 333’ü asker, 27’si mahrem imam 343 kişi, bu yöntemin çözülmesiyle tespit edildi. Gözaltına alınanların 50’si itirafçı oldu. İtirafçılardan alınan bilgiler sistemin bütünüyle deşifre edilmesini de sağladı. Eskişehir’de aralarında savaş pilotlarının da olduğu 66 kişi hakkında verilen gözaltı kararında da bu yöntemin tespiti etkili oldu. Son operasyonlardan sonra, FETÖ, mahrem imamlara bu yöntemi artık uygulamamaları talimatını verdi. Artık kotlu ve tıraşlılar Gelelim DAEŞ meselesine. Bu konudaki kritik gelişme, örgütün başkenti olarak bilinen Rakka’nın PYD-YPG tarafından ele geçirilmesinin ardından iki örgüt arasında yapılan anlaşma gereğince, DAEŞ militanlarının silahlarıyla birlikte ellerini kollarını sallayarak kentten çıkmalarıydı. Değişik kaynaklardan, farklı rakamlar ortaya atıldı. Kimi kaynaklar, 4 bin, kimileriyse 2 bin civarında militanın Rakka’dan ayrıldığını belirtiyor. Bir bölümünün Suriye içinde kaldığı, bir bölümünün ise geldikleri ülkelere ya da Batı’ya yöneldiği belirtiliyor. Geçtiğimiz günlerde, istihbarat kaynaklarından edindiğim bir bilgiyi bu köşeden paylaşmış, istihbarat ve güvenlik birimlerinin DAEŞ militanlarının Türkiye’ye sızmaları konusunda kötümser bir tablo çizmediğini, örgüt hücrelerinin yöntemleri konusunda başarılı çalışmalar yürütüldüğünü, sınırda da çok ciddi bariyerler oluşturulduğunu aktarmıştım. Örgütün kullandığı haberleşme programı Eagle’daki şifrelemelerin bütünüyle çözülmesi, olası eylemlerin önlenmesi konusunda güvenlik birimlerinin elini sağlamlaştırdı. Sınırda geniş önlemler alınırken, Türkiye içindeki örgüt militanlarının ve önlemlere rağmen sızmayı başaran militanların yakalanması için otogarlar, havaalanları başta olmak üzere tüm alanlarda yoğun denetimler yapılıyor. Gelen istihbaratlar gösteriyor ki Türkiye’deki örgüt militanları artık teknolojik yöntemlerle haberleşmiyor, neredeyse hiçbir teknolojik cihaz kullanmıyor. “Yalnız kurt” olarak geziyorlar ve tek başlarına hareket ediyorlar. Emniyet birimlerinin çekincesi de bu nitelikteki militanların olası eylemleri. “Yalnız kurt” olarak gezen bu örgüt militanlarının, tanınmamak için artık sakal-bıyık bırakmadıkları tespit edilmiş. Daha önce “haram” saydıkları kot pantolonla, tıraşlı olarak geziyorlar. Suriye’de ele geçirdikleri kentlerde zorunlu tuttukları sakal ve bıyığın kesilmesi, gizlenmenin ana yöntemi. Kırşehir’de yakın zamanda Irak kökenli bir militan yakalanmış. İstanbul’da yapılan son gözaltılar hatırlarda. Yakalanan militanların 67 ayrı eylem için bomba düzenekleri hazırladığı, Cumhuriyet Bayramı kutlamalarını, AVM’leri hedef aldıkları ortaya çıkartıldı. Güvenlik birimlerine göre, örgütün hâlâ eylem kabiliyeti var ancak tüm olasılıklara göre önlem alınıyor. İstanbul, Ankara, İzmir, Adana, Mersin, Hatay, Gaziantep gibi kentlerde önlemler en üst düzeyde. Buradaki örgüt hücrelerinin çözülmesi için özel çalışmalar yürütülüyor. Son bir not; PKK/PYD-DAEŞ işbirliği sadece Rakka’daki anlaşmayla sınırlı değil. İstihbarat ve güvenlik kaynakları, PKK/PYD’nin Türkiye’deki eylemler konusunda DAEŞ’i yanına çekmeye çalıştığı konusunda önemli bilgiler elde etmiş durumda.
Rıza Sarraf’ın kurgulanan bir süreç sonunda ABD’ye gittiği anlaşılırken, Türkiye’ye yerleşerek vatandaşlık kazanan ailesinin de ülkeyi terk ettiği ortaya çıktı. Anne Şebnem Sarraf ile baba Hüseyin Sarraf geçen eylülde, kardeş Muhammed Sarraf ise ekimde İran’a geçiş yapmış... New York’taki davada sanıkken, yıldız tanık konumuna getirilen İran asıllı Türk vatandaşı Rıza Sarraf’ı, kullanışlı bir enstrümana dönüştürmeye karar veren ABD’nin, bu kararı verdikten sonra izlediği yol haritasına ilişkin olarak, hergün yeni bir haberle uyanıyoruz. Eşi ve çocuğuyla Miami’ye gidişi ve burada gözaltına alınışı da bir kurgunun parçası olduğu anlaşılan Sarraf’ın hem kendisinin hem de yakınlarının malvarlıklarına el konuldu. Ancak dün kamuoyuna yansıyan haberler gösteriyor ki Sarraf, ABD’ye gitmeden bir süre önce sahip olduğu en büyük firma olan holdingin içini boşaltmış, kuyumcu ve dövizciyi de kapatmış. Ortaya çıkan her gerçek, Sarraf’ın adım adım kurgulanan bir süreç sonunda ABD’ye gittiğini gösteriyor. Yasak 47 gün sürmüş Bu noktada, Türkiye’den çıkışının ve ABD’ye gidişinin neden engellenmediği soruları epeydir gündemde. Bırakın 17/25 Aralık 2013 sonrasını, 2007’den itibaren ABD tarafından izlenen Sarraf’ın 17/25 Aralık’tan sonra konulan yurtdışına çıkış yasağı sadece 47 gün sürmüş. Aldığım bilgilere göre, Sarraf için yurtdışına çıkış yasağı 28 Şubat 2014’te konulmuş. Tahdidin kaldırıldığı tarih ise 16 Nisan 2014. Tüm ailesi İran’a gitti Başka bir deyişle, 16 Nisan 2014’ten bu yana, Sarraf istediği gibi yurtdışına çıkıp, gelebilecek durumdaydı. Ancak Sarraf gibi bir ismin, ortağı Babek Zencani’nin İran’da idamla yargılandığı, İran’a yönelik uluslararası ambargonun delindiği iddialarının tartışıldığı bir dönemde, ABD’ye gitme riskini aldığını düşünmek, akla yatkın değil. Aslında bütün kapılar, Sarraf’ın ABD’ye gidişinin bir anlaşma sonucu gerçekleştiğine çıkıyor. Bu kuşkuları doğrulayan başka kritik bilgiler de edindim. Hatırlanacağı gibi New York’taki dava 27 Kasım’da başlamış, Sarraf’ın sanıklıktan yıldız tanıklığa “terfi” ettiği ilk duruşmadan önce ortaya çıkmıştı. Yine Sarraf’ın itirafçı olmayı, mahkemeden 29 gün önce, 26 Ekim’de kabul ettiği ve “tanık” sıfatını aldığı da duruşmalarla anlaşılmıştı. Edindiğim bilgiler gösteriyor ki Sarraf ailesi de 26 Ekim’den önce bir hazırlığa girişmiş. Sarraf’ın kendisi gibi Türkiye’ye yerleşerek, Türk vatandaşlığı kazanan anne ve babası Şebnem ve Hüseyin Sarraf, Eylül ayında İran’a gitmiş. Hemen ardından, Ekim ayında ise kardeşi Muhammed, anne ve babası gibi Türkiye’den İran’a geçiş yapmış. Anne ve baba ile kardeşinin ayrı tarihlerde İran’a geçmiş olması dikkat çekici. Ancak daha dikkat çekici olan Zencani’nin idamla yargılandığı bir dönemde, İran’a geçmeleri. Anlaşılıyor ki Sarraf’ın Türkiye aleyhine tanıklığı kabul ettiği bir dönemde, Türk vatandaşı olan anne, baba ve kardeşi de Türkiye’den ayrılmayı tercih etmiş. Casusluk soruşturması Duruşmalar ilerledikçe hem Sarraf’ın tanıklık açıklamalarından hem de Halkbank eski Genel Müdür Yardımcısı Hakan Atilla’nın ifadelerinden tartışmanın boyutlanarak süreceği anlaşılıyor. İstanbul Cumhuriyet Başsavcılığı, Sarraf hakkında “yabancı devlet lehine siyasal ve askeri casusluk” suçundan soruşturma başlattı. Sarraf ve yakınlarının malvarlığına bu soruşturma çerçevesinde el konuldu. Kuşkusuz bu soruşturmadan da önemli sonuçlar çıkacak. Sarraf’ın ABD’ye gitmeden önce kimlerle, ne tür temaslar kurduğu, ailesinin bu süreçteki bağlantıları soruşturmayla açığa çıkarılabilir. Sarraf’ın hergün ortaya çıkan gerçeklerle birlikte profili daha da netleşiyor.  
Rıza Sarraf meselesi, Man Adası iddiaları, Başbakan Binali Yıldırım’ın yakınlarına dönük vergi cenneti iddialarının zamanlamasına dikkat çeken Çiçek, “Belli ki bir fotoğraf çıksın isteniyor. Seçimlere epey zaman varmış gibi gözüküyor ama her geçen gün biraz daha seçim ortamına ısındırılıyor toplum” yorumunda bulundu 16 Nisan referandumundan 2019’da gerçekleştirilecek seçimlere kadar uzanan sürecin sancılı geçeceği bekleniyordu. Son haftalarda gündemi oluşturan başlıklar 2019 seçim kartının erken açıldığını teyit ediyor. Rıza Sarraf davasıyla artık uluslararası bir boyuta da taşınan ve Türkiye’nin başını uzunca bir süre ağrıtacağı aşikâr olan, aynı zamanda kullanışlı bir iç siyaset malzemesine de dönüşen son gelişmeleri, bu noktaya gelmeden kontrol altına alabilmek mümkün değil miydi? Bir ölçüde mümkündü. Diğer taraftan, Hakan Atilla davasına dönüşen, Sarraf’ın tanık olduğu davanın ilk duruşmasından bir gün öncesinde CHP’nin Man Adası iddialarını açıklaması, bir başka tartışma konusu.  ‘Tartışma hâlâ devam ediyor’ Dün, siyasetin deneyimli isimlerinden, Ak Parti Ankara Milletvekili Cemil Çiçek ile sohbet ettim. Çiçek, FETÖ’nün 17 Aralık operasyonunun patladığı dönemde TBMM Başkanı’ydı. Bu konuyla ilgili olarak 2014 başında yaptığı açıklamalar kritikti. Çiçek, o dönem, şu uyarılarda bulunmuştu: “Biz Dünya Şeffaflık Örgütü’nün sıralamasında bu olay patlak vermeden önce 52. sıradaydık. 52’ye kadar yükselmiştik 17-25 Aralık’tan önce. Bu olaydan sonra 12 basamak geriledik. Türkiye’nin imajı açısından da bu olay bizi çok sarstı. Bu olayın aslı var ya da yok. Olmasa bile Türkiye’nin imajı ve siyaset yapanlar için iyi şeydir denemez. Keşke bu olay olmasaydı. Çünkü bu davanın sonucu ne olursa olsun, siyasette sonucu ne olursa olsun, Türkiye’nin imajı açısından çok kötü oldu. Değerlendirmelerde esas olan algıdır.”  Çiçek, o dönemde, eski bakanlarla ilgili kurulan komisyonla ilgili kendisine, “Eski bakanlar Yüce Divan’a yollanırsa ne olur, yollanmazsa ne olur” diye sorulduğunda da, “Burada soruşturma gizli, Yüce Divan’a gittiğinde yargılama açık hale gelecek. Kamuoyunun dosyanın içini bilme hakkı olacak. Eğer gitmezlerse takipsizlik kararı anlamına gelir, Genel Kurul onu değerlendirir. Hukuk açısından cevabını vermem kolay ama siyaseten Yüce Divan’a gitmezlerse bu konu tartışılır durur. Mahkeme karar verirse, üzerinde uzun süre durulmaz ve hayat devam eder” yanıtını vermişti.  Çiçek, bugün gelinen nokta itibarıyla, olayı nasıl değerlendirdiğini sorduğumda, “Reel olarak şimdi neyi konuşuyoruz? O zaman dediğim gibi tartışma devam ediyor. Ben suçludur, suçsuzdur diye bir hüküm o zaman da vermedim, şimdi de veremem ama tartışma uluslararası bir boyut kazanarak devam ediyor işte. Daha işin başındayız, arkasında ne var ne gelecek onu da bilmiyoruz” dedi.  ‘Güncellemek mümkün’ Çiçek’e, rüşvet aldığı iddia edilen bakanlara ilişkin soruşturma sürecinin güncellenebileceğine dönük yorumları da sordum, şu yanıtı verdi: “Soruşturma komisyonu, ‘Yüce Divan’a gitmelerine gerek yok’ kararı verdi. Bu karar, takipsizlik kararı niteliğindedir. Takipsizlik kararları kesin yargı hükmü ifade etmez. Yeni şartlarda, yeniden soruşturma açılabiliyor. Nitekim, 2002’den sonra, Ak Parti’nin ilk iktidar döneminde, eski bazı bakanlar için böyle yapıldı. Şu anda yeniden talepte bulunma şartları muhalefet için de var savcılar için de var. Bunlar şikâyete bağlı şeyler değil. Yapar yapmaz onların bileceği iş. Güncellemek hukuken mümkündür.”  ‘Bir fotoğraf çıksın isteniyor’ Çiçek’e, Rıza Sarraf meselesi, Man Adası iddiaları, Başbakan Binali Yıldırım’ın yakınlarına dönük vergi cenneti iddiaları konularına nasıl yaklaştığını sordum. Çiçek, “Sayın Başbakan’ın Amerika’ya gittiği gün Malta’daki vergi cenneti konuları gündeme geliyor. Arkasından Sarraf duruşmaları başlamadan önce CHP Genel Başkanı’nın açıklamaları geliyor. Yarın ne olacak, kimin elinde ne var bilemiyoruz. Belli ki bir fotoğraf çıksın isteniyor. Seçimlere daha epey zaman varmış gibi gözüküyor ama her geçen gün biraz daha seçim ortamına ısındırılıyor toplum. Yapılacak seçimler büyük seçimler olduğu için ister istemez bunlar yaşanıyor” ifadelerini kullandı. ‘Komisyon 4.5 ay kurulamamıştı’ Çiçek, Man Adası iddialarıyla gündemde olan CHP’nin, 17 Aralık sürecindeki tavrına ilişkin kafasına takılan noktalar olduğunu da belirterek, “17 Aralık olduğunda, ‘dosya elimizde’ dediler. Ancak ısrarla Meclis’te soruşturma önergesi vermediler. Önergeyi vermek için mart ayını beklediler ve Ak Parti’nin 4 bakana ilişkin önerge vereceğinin açıklamasının ardından, gece, önergeyi verdiler. Komisyonun kurulması, CHP’nin usullere uygun üyeleri bir türlü verememesi nedeniyle 45 gün daha uzadı. Dolayısıyla, olaydan tam 4.5 ay sonra komisyon oluşturulabildi. Bir taraftan, ‘iş aydınlansın, aydınlansın, aydınlansın, komisyon kuralım’ diyorlar. Şimdi de komisyon kurulmasından söz ediyorlar. Ama en önemli meselede ki, şimdi yurt dışına da taştı, 4.5 ay oyalanıyoruz.”
15 Temmuz darbe girişimi kritik kurumlara zarar verdi. En büyük zararı da TSK gördü. TSK’daki toparlanma, bizzat Cumhurbaşkanı tarafından, geçtiğimiz günlerde vurgulandı. FETÖ, sadece TSK’yı değil, bütün güvenlik kurumlarını örselemişti. Örgütün yıllardır hedef aldığı kurumlardan biri de Milli İstihbarat Teşkilatı’ydı. MİT, darbe girişimi öncesinde başlattığı reform sürecini, 15 Temmuz’un da itici gücüyle tamamladı, önemli işlere imza atıyor. Oyun değiştirici hamle MİT’te güvenlik istihbaratı, stratejik istihbarat, özel faaliyetler, teknik istihbarat, koordinasyon ve kurumsal ilişkiler ile idari hizmetler başlıklarında sorumluluk alanları belirlenen müsteşar yardımcılıkları ihdas edilmiş durumda. Sinyal istihbarat başkanlığı, PKK ile ilgili yürütülen faaliyetin neredeyse yüzde 80’ini üstlendi, nokta nokta terör örgütünün faaliyetini izlemeye aldı. Elektronik-teknik istihbarat başkanlığı, ByLock başta olmak üzere FETÖ dahil örgütlerin siber faaliyetlerini, DAEŞ’in sınırdaki hareketlerini adım adım izlemeye başladı. Özel faaliyetler başlığı altında, Suriye ve Irak ekseninde kritik görevler yürütülüyor. İdlib’de de, Milli Savunma Bakanı Nurettin Canikli’nin, “İstihbaratın orada yaptığı işlerle 10 tane Hollywood filmi çıkar” dediği çalışmalar yapılıyor. PKK ve DAEŞ’in sınır geçişlerini, eylemlerini önlemek için sınır hattı boyunca ve çatışma bölgelerinde onlarca dinleme-kestirme noktaları oluşturuldu.  Bu istasyonlarda, çok hassas aletler, telsizle ve diğer araçlarla yapılan bütün muhabereleri çözebiliyor.  Bu nedenle, PKK yöntem değiştirerek, farklı eylem biçimlerine yönelmek zorunda kaldı. MİT’in görüntü analizleri sayesinde Irak ve Suriye’de, terör örgütlerinin bulundukları noktalar tespit edilerek, belirlenen koordinatlara başarılı operasyonlar yapılıyor. Geliştirilen önlemler, güvenlik bürokrasisinde, “oyun değiştirici hamleler” olarak niteleniyor. Bir örnek MİT’ten temizlenen FETÖ’cü sayısı 250 kişi civarında. Bu rakam, MİT personelinin yüzde 4’üne denk geliyor. Teşkilat, PKK, DAEŞ ve FETÖ’yle mücadele konusunda kamuoyuna yansımayan önemli operasyonlar gerçekleştiriyor. PKK ile mücadele konusunda yakın geçmişten bir örnek vereyim. MİT’in telsiz muhaberelerine yönelik istihbarat çalışmaları sonrası, PKK’nın önemli bir isminin Kuzey Irak’ta olduğu belirlendi. MİT, bu kişinin bilgisayarının şifrelemelerini çözdü. Sonuç; 14 ilde yapılan operasyonda 630 kg patlayıcı bulundu. Hedefler arasında nereler yok ki... Cumhurbaşkanlığı Külliyesi, Ak Parti Genel Merkezi, Borsa İstanbul, TÜPRAŞ, BOTAŞ, havaalanları, emniyet-jandarma merkezleri, milletvekilleri. Böyle onlarca operasyon var. MİT’in geliştirdiği önlemlerin, DAEŞ militanlarının Türkiye’ye sızma riskini minimuma indirdiği belirtiliyor. Önceki gün FETÖ’nün, “en etkin kasası” olarak nitelendirilen işadamı Memduh Çıkmaz’ın MİT operasyonuyla Sudan’dan Türkiye’ye getirilmesi de operasyonlara bir başka örnek. Türkiye, çok yönlü, asimetrik tehditlerle karşı karşıya. Güvenlik, bir numaralı öncelik. Bu nedenle, devleti ayakta tutan kritik kurumların 15 Temmuz travmasını atlatması yaşamsal önemde.
Türkiye, Rusya ve İran liderlerinin Soçi’de yaptığı görüşmede askıda kalan en önemli konu PKK/PYD. Ankara, Rusya’nın çağrısıyla toplanacak Suriye Ulusal Kongresi’ne PYD’nin davet edilmemesinde ısrarlı. Rusya’nın bu ısrar karşısında henüz net bir tutum sergilediğini söyleyemeyiz. Tabloya gerçekçi bakmak gerekirse, PKK/PYD konusunda, Türkiye açısından kritik bir karar verme aşamasında olan Rusya, kongreye, bir ara formül bularak PYD’yi doğrudan çağırmasa bile bu durum PKK kartını elinden bırakacağı anlamına gelmiyor. Neden mi? Sıralayalım: 1) Soğuk Savaş döneminde Rus istihbaratı KGB’de albay rütbesiyle hizmet veren Putin’in o dönem Suriye merkezli geliştirilen PKK ile iyi ilişkileri tamamen göz ardı etmesi beklenemez. PKK’yı, özellikle örgütün Suriye’deki varlığını en iyi bilen, hatta onu eğiten KGB ve Muhaberat’tır. Putin’in, iki eski dostu PKK ve Esad’ı, her ne kadar bu günlerde farklı ajandaya sahip olsalar da aynı çizgide buluşturma kapasitesini koruduğunu rahatlıkla söyleyebiliriz. 2) Bugüne gelecek olursak; ABD ve Rusya’nın Suriye üzerinde rekabete girişecekleri kesin. Bu mücadelede ABD tarafının Suriye topraklarında kalabilmesi, yeniden inşa sürecinde yerel bir aktörle ittifak ilişkisi geliştirmesine bağlı. Bunun PKK/PYD olduğu da açık. Bugün PKK/PYD, SDG adı altında Suriye topraklarının yüzde 25’ini, doğal kaynakların neredeyse yarısını kontrol ediyor. Bu bölgelerin Esad’ın kontrolüne geçmesi için sıcak çatışmaya girmek doğru bir davranış olmaz. Böyle bir ortamda Rusya için en doğru davranış, PKK/PYD’yi karşısına almak yerine, ABD’nin elinden almaktır. Bu nedenle, PKK/PYD’yi himaye eden, ABD’den daha fazla “rüşvet” teklif eden konumda bulunması hiç de şaşırtıcı olmaz. Bu rüşvet de yeni Suriye’de daha fazla etkinlik ve “federatif” sistem olabilir. 3) Yine Rusya, PKK sayesinde, Türkiye, İran, Irak ve Suriye’ye karşı gerektiğinde kullanabileceği işlevsel bir aygıtı da elinde tutuyor. Rusya, bu tecrübeyi Sovyetler’in dağıldığı süreçte PKK ile edindi. 4) Ayrıca Rusya’nın Lazkiye Limanı ve hava üsleriyle Suriye’de kalıcı olduğu ortada. Bu kalıcılık her şeyden önce Suriye iç dengeleri üzerine bir stratejiye dayanmak zorunda. 5) Bugün motivasyonunu yitirmiş olsa da Suriye iç dengesini Rusya çıkarları aleyhine bozma kapasitesine sahip olan unsur Sünni Araplar. Onları dengelemenin yolu ise Esad ile hareket edebilecek, Sünni Arapları tehdit gören PKK yönetimindeki Kürtler. PKK/PYD politik bir aktör olarak Suriye anayasasında yer alır, sisteme entegre edilirse, Esad ile Kürt işbirliği sayesinde Rusya istediği düzeni kurabilir.  6) Yine Rusya’nın politik ve yönetim kültürü PKK/PYD’nin belirli bir bölgede “otonom” nitelikte bir idareye sahip olmasını “normal” görür. Çünkü Rusya çok sayıda federal ve otonom bölgeden oluşuyor. Ancak bu bakış açısı Türkiye’nin tezleriyle çelişiyor. 7) Son olarak Rusya, PKK’yı terör örgütü olarak görmemektedir. Bu tabloda Rusya, tutumunu değiştirerek Türkiye’nin Afrin’e girmesine, PKK/PYD’yi dövmesine izin verir mi? Verirse güzel bir sürpriz olur. * * * Gece Yazı İşleri Müdürümüz, arkadaşımız Haldun Tarık Dağlıoğlu’nu kaybetmenin acısını yaşıyoruz. Tarık’a Allah’tan rahmet, ailesine başsağlığı diliyorum.  
6 yıldır devam eden Suriye’deki iç savaşta artık son perdeye gelindi. Rusya ve İran’ın desteğiyle ayakta kalmayı başaran Beşar Esad, dün Soçi’de Putin’le bir araya geldi. Putin’in özel davetiyle Soçi’de bugün de tarihi bir görüşme gerçekleşecek. Cumhurbaşkanı Tayyip Erdoğan, Putin ve İran Cumhurbaşkanı Hasan Ruhani, Suriye’nin geleceğiyle ilgili çok önemli kararlara imza atacak. Erdoğan, dünkü grup toplantısında Soçi zirvesinin önemine işaret ederken, “Toplantıda bölgenin geleceği bakımından çok önemli görüşmeler yapılacak... Gelişmeler bizi, kendi çözümlerimizi üretebileceğimiz yöntemler geliştirmeye zorladı. Kimi konularda hâlâ anlaşmazlıklarımız olsa da Rusya ile kurduğumuz yakın ilişkiden elde ettiğimiz neticeler oldukça önemli. İran’ın da bu süreçte ülkemizin hassasiyetlerini gözeten bir tutum içine girmesinden memnuniyet duyuyoruz” ifadelerini kullandı. Türkiye, Rusya ve İran, İdlib gibi 25’e yakın silahlı grubun, 35 bini aşkın silahlı kişinin bulunduğu bir coğrafya için mutabakat sağlamayı başardılar. Suriye’de ateşkes kısmi olarak sürse de rejimin hakimiyetinde olan bölgeler, DAEŞ’in söküldüğü ABD destekli YPG’nin yerleştiği alanlar, Türkiye’nin desteklediği ılımlı muhaliflerin kontrolündeki kentler, farklı grupların hakimiyet kurduğu kasabalar, köylerle bölünmüş bir ülke var karşımızda. Tablodan nasıl bir uzlaşma çıkacağı henüz belirsiz. Ancak uzlaşma için Soçi zirvesi önemli duraklardan biri. Afrin yığınağı Erdoğan, geçen hafta, Türkiye’nin güvenliği için Afrin operasyonunun elzem olduğunu vurgularken, “Afrin’i temizleyeceğiz” ifadelerini kullandı. Bu ifade, sadece bir meydan okuma anlamı taşımıyor, altında güvenlik kaygılarının yarattığı zaruretler var. Gelen bilgiler gösteriyor ki YPG, ABD’den aldığı yüksek teknoloji silahların önemli bölümünü depoluyor. Mermi bile kullanmadan anlaşmalar yapıyor, DAEŞ militanlarını tahliye ediyor. Alandan gelen bilgilere göre de YPG, Afrin’e yönelik olası bir operasyon için yığınak yapıyor. Militanlarını buraya kaydırıyor, 30-40’ı aşkın noktada silah yığınağı yapıyor. Yığınakların yarıya yakını Afrin merkezde. Militan ve silah yığınağı için Menbiç üs olarak kullanılıyor. Menbiç’ten gelen konvoylar, Afrin’e hem kuzeyden hem güneyden ABD güvencesi altında geçiriliyor. Konvoyların bir bölümü de rejimin kontrolündeki alanlardan geçiyor. Bu silahların ne zaman kullanılacağı belirsiz, ancak hedef belli; Türkiye. ABD’ye aylar boyunca Menbiç konusunda ısrar edilmesinin, “DAEŞ’ten temizlendikten sonra YPG burayı terk edecek” sözünün tutulmasının istenmesinin nedenleri de artık daha net gözüküyor. Ankara’nın planı Türkiye, elbette baştan bu yana desteklediği ılımlı muhaliflerin, yerel halkların haklarının korunmasını önemsiyor. Ancak öncelikli hedef, güvenliğini sağlamak. Bu nedenle, Afrin’e operasyonu da Menbiç’ten YPG’nin çıkarılmasını da gündeminde tutmayı sürdürecek. Soçi’de, Afrin ve YPG konusunda alınacak kararlar, bu konuda bundan sonra atılacak adımlar ve Suriye’de barışın sağlanmasına yönelik ileride yapılacak toplantılar açısından büyük anlamlar içerecek.
Cumhurbaşkanı Erdoğan yarın Soçi’de Rusya Devlet Başkanı Putin ve İran Cumhurbaşkanı Ruhani ile bir araya gelecek. Askeri yetkililerin de katılacağı zirvenin ana gündemi ise Suriye...  Suriye’de artık final aşamasına gelinen iç savaşın nasıl biteceği, mevcut sorun alanları konusunda her üç ülkenin de çantası kabarık... Cumhurbaşkanı Recep Tayyip Erdoğan, dokuz günlük aradan sonra yarın yine Soçi’de olacak. Masada bu kez Rusya Devlet Başkanı Putin ile birlikte İran Cumhurbaşkanı Hasan Ruhani de var. Gündem, ağırlıklı olarak Suriye. Rusya Dışişleri Bakanı Sergey Lavrov, dün Soçi’deki zirvede, Rusya’nın önce PYD’yi de davet ettiği, Türkiye’nin itirazı üzerine beklemeye aldığı Suriye Ulusal Diyalog Kongresi’nin organizasyonuyla ilgili konuların da karara bağlanacağını söyledi. Askeri yetkililerin de katılacağı zirvenin Suriye odaklı tek ve en önemli başlığı bu değil elbette. Suriye’de artık final aşamasına gelinen iç savaşın nasıl biteceği, mevcut sorun alanları konusunda her üç ülkenin de çantası kabarık. Suriye satrancı Suriye konusunda sahada ve masadaki son durumu üst düzey yetkililerle konuşma imkanı buldum. Aldığım bilgiler, sorunun nasıl çok katmanlı olduğunu gösterir nitelikte. Suriye satrancındaki tüm oyuncuların, hamlelerini, bin kez düşünüp, piyonları dahi kaybetmeden yapmaya çalışmalarının sebebi de telafisiz aşamalara gelinmiş olması. Faktörlerden biri, İran’ın bölgedeki stratejisi. Suriye rejimine ilk günden bu yana tam destek veren İran’ın uzun vadeli planı belli; Irak üzerinden gelip, Suriye üzerinden Akdeniz’e açılan bir Şii kuşağı oluşturarak, bölgeyi yönetmek. Tespitlere göre Suriye’de rejimin hakim olduğu bölgelerde 60 bin Şii milis var. Suriye’deki ateşkes belli ölçüde devam ediyor. Ancak hakim görüş, Suriye’de nelerin yaşanacağının büyük ölçüde İran’ın hamlelerine bağlı olduğu yönünde. PYD faktörü Türkiye’yi, en çok ilgilendiren sorun, doğrudan tehdit saydığı PKK’nın Suriye kolu PYD-YPG. Kısa süre öncesine kadar YPG’nin ağırlıklı bölümünü oluşturduğu Suriye Demokratik Güçleri Sözcülüğü’nü yapan ve Özgür Suriye Ordusu’na teslim olarak Türkiye’ye getirilen Talal Silo’dan alınan bilgiler, Suriye’de 50 bin civarında YPG’li olduğu yönünde. Ankara’nın tespitlerine göre ise milisler de eklendiğinde YPG’nin silahlı militanlarının sayısının, Afrin hariç, 80-85 bine kadar çıkabildiği şeklinde. Irak’taki PKK’lı sayısı ise 4-5 bin civarında. Tespitler, bu toplamın yüzde 70’ine yakınının Kürt, kalan yüzde 20-30’unun Araplardan oluştuğunu gösteriyor. Türkiye, YPG tehdidine kayıtsız kalmayacağını her fırsatta vurguluyor. Ancak sadece ABD değil, farklı ülkelerde de PYD-YPG’yi bölgede denge unsuru olarak kullanmak eğiliminde.  Körfez ülkelerinin, Şii kuşağı riskine karşılık, YPG’nin, mevcut hakim olduğu kuzey Suriye’den daha güneye doğru sarkmasını istediği belirtiliyor. YPG ise Türkiye’nin olası bir operasyonundan endişeli. Gelen bilgiler, Rojava olarak anılan bölge başta olmak üzere örgütün kuzey Suriye’nin doğu kısmına stratejik yığınak yaptığı yönünde. ABD’nin bu bölgede 13 ayrı üssü var. Ayrıca PYD-YPG, askeri gücünü artırmak için, bölge halkına yönelik bir askere alma düzenlemesi de çıkartmış durumda. ABD-PYD-DEAŞ YPG, son olarak, DEAŞ’la anlaşarak Rakka’ya yerleşti. Dünyanın gözünün önünde, DEAŞ’lılar, silahlarıyla birlikte, güvenli biçimde kentten çıkarıldı. Yetkililer, bu anlaşmanın Suriye’nin hemen her bölgesinde uygulandığına işaret ediyor. ABD’nin onayını alan YPG’nin, DEAŞ’lıları, hava operasyonu yapılmaması garantisi vererek tahliye ettiği, birçok yerde bu şekilde hakimiyet kurduğu belirtiliyor. YPG’nin ağırlıklı bölümünü oluşturduğu SDG adına yapılan bu anlaşmaların temel amaçlarından biri YPG’nin operasyonlarda kayıp vermesini engellemek. YPG, böylece SDG adı altında hem bölgede hakimiyet kuruyor, hem de kayıp vermiyor. Eski SDG sözcüsü Tilo’nun verdiği bilgiler, 2 ila 3 bin DEAŞ’lının bu yöntemle tahliye edildiği, bir kısmının Deyrezor’a, bir kısmının Ebu Kemal’e gittiği yönünde. Ankara, DEAŞ’lıların uğradığı yenilgilere rağmen Türkiye’ye yönelik sürekli planlamalar yaptığının farkında. Ancak sınırda son 1 yıldır alınan çok yoğun önlemler ve DEAŞ’ın yapısının çözülmüş olması nedeniyle, kaçan militanların Türkiye’ye girebilmesinin zayıf bir ihtimal olduğu değerlendiriliyor. Silahlar depoya YPG’nin anlaşma yöntemiyle bir kazanımı da ABD’den aldığı yüksek teknolojik silahları kullanmadan bölgede hakimiyet kurması. DEAŞ’a karşı bir silah kullanılıyorsa, diğerleri depoya kaldırılıyor. Hedef belli; Türkiye. YPG’nin elindeki patlayıcı ve silahların bazılarının bölge ülkelerinde bile bulunmadığı ifade ediliyor. ABD, İran ve Rusya ABD’nin YPG politikası malum. Türkiye’nin tüm uyarılarına rağmen tam destek vermeyi ve silahlandırmayı sürdürüyor. Daha önce PYD-YPG konusunda çekimser bir tutumu olan İran ise YPG’nin Şii kuşağına karşı kullanılmak istenildiğini, YPG’nin örtülü hedefinin kendisini engellemek olduğunu fark etmiş durumda. İran, sahada artık YPG ile mücadele ediyor. Türkiye ile Barzani’nin referandumu sonrası ilişkilerini geliştiren İran’la terörle mücadele konusunda ortak görüş var ancak şu aşamada ortak operasyonlar için harekete geçilmiş değil. Rusya ise YPG’yi bir unsur olarak görüyor ve PYD-YPG’ye soğuk bakan rejimle irtibatlandırmaya çalışıyor. Rusya’nın hedefinin, hem sahadaki hiçbir aktörü bir başkasına bırakmamak, hem İran’ı dengelemek hem de rejimi baskılamak olduğu düşünülüyor. Temel sorulardan biri ABD’nin DEAŞ’tan sonra ne yapacağı. ABD’de siyasetçiler, “DEAŞ bitince Suriye’den ayrılırız”, bürokratlar, “Bölgede kalmak gerekiyor” görüşünü savunuyor. Bu iki temel stratejinin hangisinin geçerli olduğunu zaman gösterecek. Ankara’nın görüşü, ABD’nin DEAŞ sonrasında da bölgede kalacağı yönünde. Bu yolla hem İran’ı kontrol altında tutup, bölgeyi dengelemeyi, hem Türkiye hem Irak hem de rejime karşı bir denge politikasını yerinden yönetmeyi seçeceği görüşü hakim. ABD’nin Suriye’de bir Kürt devleti kurulmasını bu aşamada planlamadığı ama YPG bölgesinin muhafazasını önemsediği görülüyor. 12 kontrol noktası Türkiye, Rusya ile yaptığı mutabakat doğrultusunda İdlib’te. Şu ana kadar 2 kontrol noktasının kurulduğu İdlib’te, 3’ü Afrin’e yönelen toplam 12 kontrol noktası oluşturulacak. Dün kontrol noktalarından birine havan toplarıyla saldıran YPG’ye ateşle karşılık verildi. Bölgede sadece YPG yok. İdlib’te 12 büyük, 10 ila 15 münferit silahlı grubun, toplam 30-35 bin silahlı militanı var. En büyük gruplar HTŞ, Ahrar-u Şam ve Felak-u Şam. Türkiye, bölgedeki güvenliği, alan temizliğini sabırla sürdürerek, çatışmaya girmeden sağlamak niyetinde. Bu nedenle kontrol noktalarının oluşturulması da ağır ilerliyor. Hava unsurlarının kullanılmasıyla çalışmaları hızlandırmak mümkün olsa da “karadan Türkiye, havadan Rusya” mutabakatı nedeniyle bu unsurlar kullanılamıyor. YPG’nin kontrolündeki Afrin, Türkiye için stratejik önemde. Afrin’de YPG ile birlikte Rusya’nın, diğer bir stratejik hedef Münbiç’te ise YPG ile birlikte ABD varlığı söz konusu. Türkiye’nin kontrol altında tuttuğu her iki bölgede durum şimdilik stabil. Soçi’de tüm bu tespitler de masada olacak. Türkiye, kendi geleceğini de yakından ilgilendiren Suriye konusunda inisiyatif kullanmakta kararlı.  
Sevinçli bir telaş içinde asker-sivil kuvvacıların doldurduğu salona giren iki İngiliz diplomat genç yaverin karşısına dikiliyor: - Paşa’yla görüşecektik... - Haber vereyim... Yaver, kapıyı çalıp saygıyla içeri giriyor, hafif loş bir oda. İngilizler salonda bir koltuğa oturup beklemeye başlıyorlar. Kıdemli olanın elinde sık sıkıya sarıldığı bir evrak çantası. Yaver geliyor: - Paşa uygun olduğunda sizi kabul edecek... Saatler geçiyor. Yaverden ses yok. İki İngiliz diplomattan kıdemli olanı söylenmeye başlıyor arkadaşına: - Sabrımızı zorluyor... Yine saatler geçiyor. Yaverden yine ses yok. Tam binayı terk etmek üzere ayağa kalkıyorlar ki yaver görünüyor: - Buyurun, Paşa size bekliyor... Yüzlerinde yine bir sevinçli telaş, Paşa’nın odasına giriyorlar. Paşa, yüzlerine bakmadan eliyle, “Oturun” işareti yapıyor. İngilizler oturuyorlar, ellerinde çanta. Çantanın içinde Paşa’ya iletilecek manda teklifi. Birkaç dakika sonra İngilizler yüzlerinden düşen bin parça, odadan çıkıp, hızlı adımlarla binayı terk ediyorlar. Salondaki kuvvacılar merak içinde, ne olduğunu anlamaya çalışıyorlar. Sivil bir kuvvacı gür sesle öne çıkıyor: - Arkadaşlar İngilizler bize manda önerdiler. Paşa size şunu söylememi istedi: “Ya istiklal ya ölüm!” Salonda alkışlar kopuyor... O gün, bağımsızlık ve vatan için kopan o alkışlar, önceki akşam, Vatanım Sensin dizisinde canlandırıldığında da on binlerce evin salonunda koptu. Televizyon başında alkışlara gözyaşları eşlik ediyordu. Bu nedenle, dizinin ekrana döndüğü sahne sosyal medyayı kelimenin tam anlamıyla salladı. Ve dün 7’den 70’e yaşlısı, genci, kadını, erkeği, işçisi, memuru saatler 9’u 5 geçe Atatürk’ün önünde sevgiyle, saygıyla, gözyaşıyla, gururla eğiliyordu. Ölümünün üzerinden 79 yıl geçmesine rağmen halkı tarafından bu kadar çok sevilen bir başka lider var mı? Bu sevginin temel nedeni, Paşa’nın Kurtuluş Savaşı’nı, “tam bağımsızlık” ilkesiyle yönetmesi ve bunu, “Ya istiklal ya ölüm” diye tarihe yazmasıdır. Sadece mağlup ettiği komutanların bile saygıyla teslim ettiği askeri bir dehaya sahip olması değil, aynı zamanda siyasi bir deha da olmasıdır. Sadece savaşmayı değil, savaştığı ülkelerle barış masasına oturmayı ve tam zamanında kalkmayı bilmesidir. İlber Ortaylı Hoca’nın dün sabah televizyonda söylediği gibi, dünyada halkı tarafından böyle sevilen, böyle kendiliğinden anılan başka bir lider yok. Bunun nedeni, iç savaşa tutuşmuş komşularımıza, kadınlar otomobil kullansın mı kullanmasın mı diye tereddüt geçiren bölge ülkelerine, din adına kafa kesen terör örgütlerine bakınca hemen anlaşılıyor. Mustafa Kemal’e duyulan sevginin nedeni, 100 yıl önce ileriyi görebilmesidir. Tam bağımsız Türkiye’yi inşa ederken çağdaş uygarlık düzeyini hedef, bilimi rehber olarak göstermesidir. Kadın-erkek eşitliğinin, demokrasinin, laik devlet yapısının, ulus birliğinin, bilimsel eğitimin, sanatçının değerini görerek genç Türkiye Cumhuriyeti’ni akranlarının 100 yıl ötesine taşıyabilmesidir. Üzerine oynanan bin bir türlü oyunla baş etmeye, bağımsızlığına musallat olanlarla boğuşmaya çalışan yeni Türkiye için de çıkış aynı formüldedir.  
CHP Genel Başkanı Kemal Kılıçdaroğlu, Avrupa Konseyi’nin (AK) himayesinde gerçekleştirilen Dünya Demokrasi Forumu’na katılmak için geldiği Fransa’da kritik temaslarda bulundu. Strasbourg’daki “Popülizm bir sorun mu?” konulu panelde konuşan Kılıçdaroğlu, AK Konseyi Genel Sekreteri Thorbjorn Jagland’la da bir araya geldi. CHP liderinin temaslarındaki başlıklardan biri de AK’ye büyük maddi katkı sağlayan 6 donör ülkeden biri olan Türkiye’nin, FETÖ’den tutuklu eski YARSAV Başkanı’na ödül verilmesi gerekçesiyle bu yardımı kesme kararı almasıydı. Strasbourg dönüşünde sorularımızı yanıtlayan Kılıçdaroğlu, hükümete “Bu karardan vazgeçin” çağrısı yaptı. Yurt dışına sık çıkmadığının anımsatılması üzerine “Evimize bile gidemiyoruz” diyen Kılıçdaroğlu, 5-8 Aralık’ta da İngiltere’ye gideceğini söyledi. İngiltere ziyaretinde, İşçi Partisi Başkanı Jeremy Corbin, AB Bakanı Alan Duncan ve düşünce kuruluşları, iş çevreleri, İngiltere’de yaşayan Türkler ile buluşacak olan Kılıçdaroğlu’nun 2019 mesajları önemliydi. “Seçime bağımsız gireceğiz” diyen Kılıçdaroğlu, yasal değişiklik olması halinde yaşanabilecek gelişmelere kapıyı açık bıraktı. Cumhurbaşkanlığı seçimi için, net biçimde “Her parti kendi adayını çıkaracak” diyen Kılıçdaroğlu’nun sorularımıza verdiği yanıtlar şöyle: Jagland görüşmesi nasıl geçti? - Gayet iyi geçti, tabi endişeleri var, Türkiye’deki siyasal gelişmelerle ilgili endişeler dile geldi. Biz demokrasiyi sonuna kadar savunacağımızı, 2019’da demokrasinin kazanacağını, bu konuda herkesin iyimser olması gerektiğini söyledik. Tutuklu gazeteci ve milletvekillerini sordular, biz vekillerin, gazetecilerin tutuklanmasının doğru olmadığını bunu hükümet yetkililerine de hem özel olarak hem de kamuoyu önünde de deklare ettiğimizi söyledik. Türkiye ile ilgili ciddi endişeler dile getiriliyor. ‘Avrupa Konseyi’ne en büyük maddi katkıyı sağlayan  altı katılımcı ülke arasından Türkiye’nin çıkması acaba Avrupa ve AB’den tamamen vazgeçmesi anlamına mı geliyor’ diye soruldu. Biz de ‘hayır öyle bir amaç olduğunu asla düşünmüyoruz. Türkiye, Avrupa ailesinin onurlu bir üyesidir, kaldı ki Avrupa Konseyi’ni kuran ülkelerden biriyiz. Biz burada kendi evimizdeyiz düşüncelerimizi dile getiriyoruz’ diye söyledik. Konu demokrasi Ziyaretiniz konusunda ‘Türkiye’yi şikâyet edecek’ diye bir endişe vardı, öyle olmadı... - Olmadı. Çünkü onlar ‘CHP ya da Genel Başkanı yurt dışına gidince bizi şikayet eder, kötüler’ diye bir ruh hali içindeler. Oysa bu dünya demokrasi forumu toplantısı, konu Türkiye değil, demokrasi. Demokrasi sorunu sadece bizim ülkemizde yok. Fransa, Moldova, Azerbaycan’da da var. Gençler soru sordu biz de yanıt verdik. Konu popülizmdi ve popülizm deyince Türkiye doğal olarak akla geliyor. Bu da iktidarın izlemiş olduğu popülist politikalardan kaynaklanıyor. Bunun da Türkiye için ne kadar zor bir atmosfer yarattığını bizler de görüyoruz, yabancılar da görüyor. Etnik kimliği kullanması, yaşam tarzını siyasete malzeme etmesi. Hassas davrandığınız söylenebilir mi? - Hazırladığım metin de öyle. Türkçesi de İngilizcesi de. Genel demokrasi atmosferini anlattık. ‘Dünyanın bütün demokratları birleşin’ diye bir cümle kullandım, bu çağrı demokrasi özleminde olan bütün ülkelere, bütün insanlara. Demokrasi ihtiyacı var mı var, sorunlar var mı var. Bu sorunları çözecek olan demokratlar. Daha güzel bir dünyada yaşamak istiyoruz. Bizler oturacağız. Eğer Suriyeli göçmenler kitleler halinde buraya gelmeselerdi, Avrupa’da böyle politikacılar ortaya çıkar mıydı, çıkmazdı, kitlenin gelmesi, Avrupalıların onlara kaygı ile endişe ile bakması, popülist partiler ve liderlerin işine geldi. Avrupa’nın kalbinde bu tarz toplantılarda sizi çok görmedik, daha sık göreceğimiz anlamına gelir mi? - Doğru olabilir ama Türkiye’nin o kadar yoğun gündemi var ki, bırakın yurt dışını evimize bile gidemiyoruz. Siyaseti aşırı meşgul eden gündem var. Buraya gelirken bile bir çok şeyi düşünerek geldik. Türkiye’nin sadece Erdoğan’dan ibaret olmadığını, Türkiye’de çok geniş bir kitlenin de demokrasiye sahip çıkması gerektiğini anlatmamız lazım. Bu bakış açısı ahlaki değil  Türkiye’nin Avrupa Konseyi’ne para veren altı ülkenin arasından çekilmesi burada endişe yarattı mı? - Önce Türkiye’nin neden çekildiğini bilmemiz lazım. Söylenen, YARSAV eski Başkanı’na ödül verildiği gerçekçesiyle çekildiği söyleniyor. Bu pireye kızıp yorganı yakmaya benziyor. Siz Türkiye’nin çıkarlarını her şeyin üzerinde tutmak zorundasınız. Türkiye öncüsü olduğu kurumda aktif rol üstlenmeli, varsa hataları yüzlerine söylemelisiniz. Acaba Avrupa’da Türkiye karşıtı söylemlerin dillendirilmesi Türkiye aleyhine raporların yazılması hükümeti rahatsız mı ediyor? Bu gerekçe ile yapılıyorsa bu daha büyük yanlışlık. Raporu lehime yazarsan para veririm, lehime yazmazsan vermem. Bu bakış açısı ahlaki değil. Hükümetin bu kararını yeniden gözden geçirmesini isterim. Bu Türkiye’nin geleceği açısından çok ama çok önemli. Türkiye‘nin Avrupa’nın geleceğinde olması çok önemli. Baraj inmeli şartımız yok Erken seçim çağrınız oldu. Seçim ittifakı yapacak mısınız? Baraj tartışması da var... - Yürürlükteki seçim yasası 12 Eylül darbe hukukunun yasasıdır. Biz milli iradenin parlementoya tam yansımasını istiyoruz. Yüzde bir oy alan partinin genel başkanı kürsüye çıkıp konuşmalıdır. 12 Eylül hukukunu tasfiye edebilirsek, milletvekili seçimleri daha sağlıklı gerçekleşecektir. Parlementonun itibarını korumak için milletin vekilini, milletin seçeceği bir modele geçmemiz lazım, liderin değil. Böylece parlemento liderden bağımsız doğru karar verebilecektir. Böylece liderin dudağına bakmaz, ona göre el kaldırıp indirelim diye karar vermez. Bir de şu var; yurt dışında altı milyona yakın Türk var, yurt dışı seçim çevresi kanununun çıkması lazım. Yurt dışında çalışan Türkler sayıları çerçevesinde dikkate alınmalı, onlar da gelmeli. Almanya’da yaşayanın sorunun ben anlatmamalıyım, gelip anlatmalı. Baraj için hiçbir şartımız yok, ister bir ister beş yapsınlar fark etmez ama milli iradenin parlementoya sağlıklı yansıması için baraj inmeli. Seçime bağımsız gireceğiz  İYİ Parti Genel Başkanı Meral Akşener yerel seçimde ittifaka girebileceğini söyledi, size bir mesaj gönderdi mi? - Dolaylı ya da doğrudan herhangi bir mesaj almadık, öyle bir ittifak çağrısı da gelmedi. Siyasi partiler bağımsız seçime girerler. Biz de yerel, milletvekili ya da cumhurbaşkanı seçimine öyle gireceğiz. İktidarın söylemi ile gerçek arasındaki çelişkiye dikkat çekmek istiyorum. Yeni modelde zorunlu olarak koalisyonlar Türkiye’yi yönetecek. 50+1’i alan yönetecek. Koalisyona karşıydılar. Şimdi zorunlu olarak koalisyonlar ortaya çıkıyor. Oysa yüzde 34 ile 42, 49 ile tek başına iktidar oluyorlardı. Bu da söylemle gerçekleşenler arasındaki farkı gösteriyor. Söylemlerde samimi değiller. Hiçbir söylemlerini beş kişi on kişi bir ayaya gelip tartışamıyorlar. Çünkü sadece bir kişi konuşuyor ve o konuşmanın gereği yerine getiriliyor Yasalar izin vermiyor  İYİ Parti ya da HDP ile yerel seçimde ittifak yapacak mısınız? - Yasalar izin vermiyor, yasaların izin vermediği bir konuda buna gireriz demek, son derece yanlış olur. Yasal düzenleme yapacaklar, bunu önce görmemiz lazım, ittifak nedir hangi düzlemde olacak? Yasalara göre yapmak lazım. ‘Arkasında siyasi iktidar vardır’ Sözcü gazetesi muhabiri Gökmen Ulu’nun tahliyesini nasıl değerlendiriyorsunuz? - Geç gelen adalet. Boşu boşuna suçsuz olarak o kadar içeride yatmasının hesabını kim verecek? Gazeteci konusu haber olan bir şeyi haber yaptığı için hapse mi atılır Allahaşkına. Enis Berberoğlu’nun dosyasının iadesi ve cezaevinde kalması, tutuklu vekillerin durumu için ne düşünüyorsunuz? - Anayasa Mahkemesi’nin bu konuda gecikmeksizin karar alması lazım. Geçmişte verdiği kararın arkasında durması lazım. Yerel mahkeme hem Anayasa Mahkemesi’ne hem de istinaf mahkemesine açıkça meydan okuyor. Sormak lazım bu mahkeme, o hakim bu gücü nereden alıyor? Yerel mahkeme Anayasa Mahkemesini de istinaf mahkemesini de tanımıyor. Üst mahkemeye karşı bu kararı alıyorsanız, arkasında siyasi iktidar vardır, o nedenle de meşru değildir. ‘Her parti kendi adayını çıkaracak’ Cumhurbaşkanı adayı olacak mısınız? - 2019 seçimleri iki eksenli olacak. Tek adamdan yana olanlar, demokrasiden yana olanlar. Demokrasiden yana oy kullanacaklar demokratik parlementer sistem için özel çaba gösterecekler. Buna hayır bloku demek de doğru değil, ayrımı demokrasiden yana olanlar, olmayanlar gibi görmek lazım. Şu anda AKP’ye referendumda evet verdiği için pişman olanlar var, ‘yanlış yaptık’ diyen bir kitle var. Bunun temel nedeni Türkiye’nin demokrasiden uzaklaşmış olması. AK Parti ile MHP arasında blok oluştu. Karşılarında da CHP, HDP, İYİ Parti, radikallerin olduğu söylemi var. Siz hangi blokta kendinizi görüyorsunuz? - Bir sefer ortada bir blok görmüyoruz. Demokrasinden yana olanlar ve buna karşı olanlar diye olaya bakıyoruz. Demokrasiden yana olanlarla her zaman beraberiz. Demokrasiyi savunuyorsa, Türkiye Cumhuriyeti vatandaşı ise başımızın üstünde yeri var. Siz aday mısınız, kimi göstereceksiniz? - Zamanı gelince hep beraber öğreneceksiniz.  Daha önce MHP ile Ekmeleddin İhsanoğlu’nu ortak aday gösterdiniz. Şimdi de bu yol izlenir mi? - Büyük bir ihtimalle her parti kendi adayını çıkaracak. Onu ikinci tura bakar görürüz. Ayrıca milliyetçilik kimsenin tekelinde değildir. Türkiye’de yaşayan her vatandaş kendi ülkesinin çıkarını savunmak durumundadır. 16 Nisan referandumundan sonra ortak adaya daha yatkındınız, şimdi “her parti kendi adayını çıkaracak” diyorsunuz, bunda Akşener’in aday olarak çıkmasının etkisi var mı? - Liderlerin yaptıkları açıklamalara bakınca her parti kendi adayını çıkaracak görünüyor. Akşener de var, Saadet Partisi de açıkladı. Erdoğan bey açıkladı. Bakıldığında her parti cumhurbaşkanı adayını çıkarıyor. (MHP aday çıkarır mı sorusuna) Herhalde onlar da çıkarırlar.            
Meclis’te dün Cumhurbaşkanı Tayyip Erdoğan’ın Ak Parti grubuna hitap edecek olmasından dolayı normalin ötesinde bir kalabalık vardı.  Erdoğan, girişte, bir meslektaşımızın, AKM’nin yerine yapılacak opera binası için, “Çok güzel olmuş” yorumuna, “Daha güzel olacak” karşılığını verdi. Erdoğan’ı bekleyenlerin gündemi, erken seçim olasılığıydı.  Erken seçimin söz konusu olmadığı açıklamasını anımsatanlar, seçim tarihi öne çekilmese de Erdoğan’ın seçim kampanyasını zaten başlattığına işaret etti.  Yerli otomobil, opera binası lansmanları, Ak Parti’deki yenilenme çalışmaları ve Erdoğan’ın dünkü grup konuşması, bu yorumları doğrular nitelikte.  Konuşmasında, iktidara geldikleri 3 Kasım 2002 seçimini “milat” olarak niteleyen Erdoğan, 2019’un da dönüm noktası olduğunu söyleyerek, teşkilata “Çalışın” talimatını verdi. ‘Kışın da durmak yok’ Erdoğan’ın konuşmasının önemli bir bölümü yine terörle mücadele konusundaydı. Cumhurbaşkanı, “’Kış mevsimine giriyoruz, duralım’. Durmayacağız. Üzerine, üzerine gideceğiz” dedi. Genelkurmay Başkanı Orgeneral Hulusi Akar ve komutanların son bir haftadır terörle mücade eden askerlerin yanında, bölgede bulunduklarına işaret etti, “Bütün komuta kademesi hepsi oradalar. Siyasi kademelerimiz, bakanlarımız, komuta kademesi, hepsi” diye konuştu. Ortadoğu’daki son gelişmelerin büyük oyunun parçası olduğunu söyledi. Kurtuluş Savaşı’ndan bu yana ilk kez Türkiye’nin senaryolara karşı çıktığının altını çizdi. İran’la mutabakat Dün terörle mücadele, Suriye ve Irak’taki gelişmeleri kritik isimlerle konuşma imkânı da buldum.  Özellikle terörle mücadele konusunda İran’la yürütülen görüşmeler önemli. Kaynaklar, İran Genelkurmay Başkanı’nın Ankara ziyaretinde Kandil’e ortak operasyon konusunun netleştiğini, iki ülkenin hemfikir olduğunu söyledi. Zamanlama ve yöntem konusunda sinyal vermediler, ancak Erdoğan’ın, “Bir gece ansızın gelebiliriz” sözlerine atıf yaptılar.  Afrin’i kontrol İdlib’de devam eden operasyon, bir diğer kritik başlık.  TSK, iki gözetleme noktasını tamamladı. Kaynaklar, bu iki noktanın Afrin’i kontrol için hayati önemde olduğuna dikkati çektiler.  TSK, toplam 12 gözetleme noktası oluşturacak. Yavaş ilerlemesinin bir nedeni kurulan iki noktanın en zorlu alanlarda oluşu. Diğer nedenler, halkı kazanarak ilerleme anlayışı ve bölgenin karışık yapısı olarak gösteriliyor.  Kaynaklar, Özel Kuvvetler ve MİT’in altyapı oluşturmak için bölgede başarılı operasyonlar yaptığını anlatırken, “Öyle ki her birinden 10 Hollywood filmi çıkar” dediler. ‘Oyun kurucu’ ülke Erdoğan, Rusya’nın, PYD’yi davet ettiği Suriye Halkları Kongresi’ni Türkiye’nin itirazı üzerine ertelemesinin hemen ardından Soçi’de Putin’le görüşecek, buradan Kuveyt’e geçecek. Milli Savunma Bakanı Nurettin Canikli de yarın katılacağı NATO Savunma Bakanları Toplantısı’nda, ABD, Fransa, İngiltere’nin de aralarında olduğu altı ülkenin bakanları ve Müttefik Kuvvetler Komutanı ile bire bir görüşmeler yapacak. Öncelikli gündem, S-400’ler, PKK ve Afrin. Türkiye, karmaşık bölgede, kritik bir dönemde, iddiasını sürdürmek için büyük uğraş veriyor.
Emniyet Genel Müdürlüğü, önceki gün, IŞİD operasyonuna dönük açıklamasında 22 Ekim-1 Kasım tarihleri arasında 283 kişinin gözaltına alındığını açıkladı.  Buradaki ürkütücü gerçek, sadece 11 günlük sürede yakalanan militan sayısının 300’e yakın, gözaltına alınanların da Türkiye’nin 25 iline dağılmış olması. Ankara, Reina saldırısından sonra IŞİD’e dönük kuşatma operasyonlarını tepe noktaya çıkardı. Özellikle Asya’dan ve Afrika’dan gelip sızan, başta İstanbul ve doğu illeri olmak üzere hücresel örgütlenmenin ağlarında yer alan militanların eylem yapmasını önlemek için alarma geçti. Son rakamlar tehlikeyi gözler önüne seriyor.Türkiye’den gidenlerin geri dönüşü nedeniyle İstanbul’da 100 eylem hücresinin yer aldığı, İstanbul’da Ağustos 2016 ile Ekim 2017 arasında yapılan operasyonlarda 970 kişinin yakalandığı, Suriye ve Irak’tan dönenlerden 900’ünün, ülkenin çeşitli kentlerinde aktif hücreler olarak eylem talimatı beklediği gibi. IŞİD cephesi Diğer yandan, PKK’nın eylemlerinde de dikkat çekici bir artış var. Daha iki gün önce 9 şehit verdik. Bir yandan da FETÖ, kullanma-kullanılma ve etkileme kapasitesiyle yurt dışından atakta. Velhasıl, Ankara, üç koldan gelen güvenlik sorunlarıyla karşı karşıya.  Polis, IŞİD operasyonlarını tüm hızıyla sürdürüyor. Son örneğini İstanbul’daki bir AVM’yi yerle bir etmeyi hedefleyen eylem hazırlığında gördüğümüz gibi eylemleri, faciaları önlüyor.   Yukarıda detaylarını verdim. Suriye ve Irak’ta kontrol ettiği toprakları kaybeden IŞİD, yeni arayışlara girdi.  Bir yandan sempatizanlarına eylem çağrısı yapıyor. Bu yolla terörü Batılı ülkelerin evlerine taşıyor. New York’ta sivillerin üzerine kamyon sürüyor.  Bir yandan da Irak ve Suriye’de operasyon bölgelerinin dışına çıkmaya, kaçmaya çalışıyor. Cumhurbaşkanı Tayyip Erdoğan da son açıklamasında, “DEAŞ’ın bulunduğu yerler, Deyrizor çevresi, petrolün en fazla olduğu yerler. Oralar kolay kolay kaptırılmak istenmez. Öyle veya böyle gidecekler buralardan. Gidecekleri yer Afrika mı olur, ABD mi olur, Avrupa mı olur? Nerelere kaçacaklar, göreceğiz. DEAŞ’tan sonra asıl mesele El Nusra gibi yerli terör unsurları olacak; DEAŞ’ta yerli çok az. Onlar asıllarına rücu edecek, diğerleri de çekip gidecek” dedi.  Bu süreçte ilk duraklardan biri de maalesef Türkiye. Geldikleri ülkelere dönmeyen IŞİD militanları Türkiye’de gizlenerek yeniden eylem yapmanın yollarını arıyor. Güvenlik uzmanlarına göre, eğer İdlib’de sorun müzakereyle çözülemezse, Kafkas kökenli terörist bir dalganın ortaya çıkması da sürpriz olmayacak. Özellikle Rusya’dan gelen yabancı terörist savaşçıların benzer eylemlere yönelecekleri açık. Bu beklenti aynı zamanda Türkiye’yi yabancı istihbarat örgütlerinin de faaliyet alanı haline getiriyor.  PKK cephesi Diğer dikkat çekici gelişme PKK cephesinde yaşanıyor.  Suriye’de operasyonların sonuna yaklaştıkça PKK yeni yol haritasını çıkarmaya çalışıyor. Beklenmedik şekilde güç ve itibar kaybeden Kürt Bölgesel Yönetimi’nin yeni pozisyonu, PKK için de yeni sorunlar ve yeni fırsatlar anlamına geliyor.  Türkiye-İran ilişkilerinin ve Kandil-Suriye hattının geleceğiyle Kürt bölgesindeki siyasi dengelerin nasıl oluşacağı PKK’nın cevap bekleyen sorularından. Tüm bunlar örgütün önümüzdeki dönem hedef ve etkinliğini etkileyecek hususlar. Askeri alanda da PKK, bir dizi sorunla karşı karşıya. SİHA’ların yoğun kullanımı nedeniyle kayıpları artıyor. Kış yaklaştıkça hareketleri kısıtlanıyor. Zaten hendek hatası yüzünden ciddi itibar kaybına uğrayan örgüt, yeni yöntemler, yeni teknikler arayışına girişmiş görünüyor. Lazkiye’den deniz yoluyla Muğla’da eylem arayışları bunun bir göstergesi.  Örgüt, ABD’den aldığı siyasi ve askeri destekle Türkiye’ye zarar vermeye çalışıyor. Yurt içinde de küçük gruplar halinde hareket ederek kayıp vermemeye ya da az zayiatla operasyonları savuşturmaya uğraşıyor. İstihbarat, PKK’nın yurt içinde asimetrik saldırılara hazırlandığına işaret ediyor.  Cumhurbaşkanı Erdoğan, son haftalarda hareketlenen PKK’yla mücadele konusundaki kararlılığı, dün, “Kandil’de ve Sincar’daki sorunu oradaki otorite çözmezse biz buraları yerle bir ederiz. Bizim için teröristlerin yanındaki herkes teröristtir. Bugüne kadar müttefiklik, stratejik ortak diyerek bizi oyaladıklarını sananlara son sözümüz budur” diyerek tekrar duyurdu.Bölgedeki gelişmeler, iç siyasi takvim ve PKK-IŞİD-FETÖ’nün gitgide sıkışması Türkiye’de güvenlik sorununun yeni yılda öncelikli konu olacağını anlatıyor.  Üç koldan saldıracaklar. Neyse ki gerek polis ve jandarmanın gerekse MİT’in son zamanlardaki önleyici istihbarat faaliyetleri FETÖ hasarının telafi edilmeye başlandığını gösteriyor.   
Beş ülkenin liderinin aynı anda çekiç salladığı raylar, öyle sıradan bir projenin açılışını değil, çok kıymetli bir yolculuğu simgeliyor. Üstelik bu büyük yolculuk, siyasi iklimin sertliği, sınırlarımızda olan bitenler, savaşlar, ölümlere rağmen gerçekleşti. Önceki gün açılışı Cumhurbaşkanı Tayyip Erdoğan ile Azerbaycan, Özbekistan, Kazakistan ve Gürcistan devlet başkanları tarafından yapılan Demir İpek Yolu, güncel siyasi tartışmalardan apayrı değerlendirilmesi gereken, bu nitelikte bir proje. Bakü-Tiflis-Kars Demiryolu Projesi’nin temeli, tam 13 yıl önce, Gürcistan’ın başkenti Tiflis’te atıldı. 20 Aralık 2004 tarihli Türkiye-Gürcistan-Azerbaycan Karma Ulaştırma Komisyonu toplantısında, tarihi İpek Yolu üzerinde bir tren yolu yapılması kararlaştırıldı. Kararlaştırıldı ama aslına bakarsanız o gün kimse bu anlaşmanın gerçeğe dönüşeceğini düşünmüyordu. 13 yıllık macera, zorluydu. Bu yolculuğun en önemli aşaması ise devletleri ikna ve güzergâh konusunda herkesin anlaşabileceği bir formül bulmaktı. Türkiye öncü oldu. Cumhurbaşkanı Tayyip Erdoğan, Başbakanlık görevinde bulunduğu o dönemde projeyle bizzat ilgilendi. İlgili ülkelerin devlet başkanlarıyla her fırsatta konuyu görüştü. Sahada konuyu takip eden isim ise o dönem Ulaştırma Bakanı sıfatını taşıyan Başbakan Binali Yıldırım’dı. Erdoğan’ın liderliği, Yıldırım’ın bir proje adamı olarak verdiği büyük emekler sonunda, en aşılmaz sanılan zorluklar aşıldı ve proje-ihale aşamasına 4 yılın sonunda gelindi. 4 Mayıs 2008’de yer teslimi yapıldı ve demiryolu inşaatının temeli 24 Temmuz 2008’de Kars’ta atıldı. Tüm tarafların projeye ikna edilmesinde büyük emeği bulunan Yıldırım, her aşamayı da yakından takip etti. Güzergâhta, finansmanda sıkıntı olduğunda müdahale etti, ülkeler arasında görüş ayrılığı çıktığında arayı buldu, projenin gece gündüz takipçisi oldu. Cumhurbaşkanı Erdoğan, proje her sıkıntıya düştüğünde devreye girdi. Medeniyetler buluşması Böylece tarih, Demir İpek Yolu ile yeniden canlandı. Proje, 829 kilometrelik bir demiryolundan oluşuyor. Projenin 504 km’lik bölümü Azerbaycan’da, 246 km’lik bölümü Gürcistan’da, 79 kilometrelik bölümü Türkiye’de. Sadece Türkiye kesiminin maliyeti 1.6 milyar TL. Projenin Türkiye ayağının finansmanı tamamen öz kaynaklardan karşılandı. Artık Türkiye üzerinden İngiltere, Fransa, Belçika, Almanya, Avusturya, Macaristan, Sırbistan, Bulgaristan, Gürcistan, Azerbaycan, Kazakistan, Türkmenistan ve Çin’e açılan büyük bir kapı var. Demir İpek Yolu’ndan başlangıçta yılda 1 milyon yolcu ve 6.5 milyon ton yük taşınacak. 2035 sonunda yıllık 3 milyon yolcuyu ve 15-20 milyon ton yükü batıdan doğuya, doğudan batıya taşıyacak bir hattan söz ediyoruz. Bugün için güney ya da kuzey koridorundan, deniz yolu da hesaplandığında Çin’den AB ülkelerine yük taşıması süresi 45 ila 62 gün arasındayken, Demir İpek Yolu kullanıldığında süre 12 ila 15 güne kadar düşecek. Cumhuriyet döneminin simge sloganlarından biri anayurdun demir ağlarla örülmesiydi. Şimdi de demir ağların medeniyetleri buluşturması, o ruhun hâlâ canlı kaldığının göstergelerinden biri.
Her dönemin zamanla gelenekselleşen resepsiyon gerçekleri oluyor. Bu döneme damga vuran gerçek, Batı formatında klasik ritüeller yerine Cumhurbaşkanı Erdoğan’ın siyaset yapma anlayışının yansıması olan uygulamalar. Cumhuriyetin 94. yıl dönümü vesilesiyle Cumhurbaşkanlığı külliyesinde önceki gece verilen resepsiyondaydık. Her dönemin zamanla gelenekselleşen resepsiyon gerçekleri oluyor. Bu döneme damga vuran gerçek, Batı formatında klasik ritüeller yerine Cumhurbaşkanı Tayyip Erdoğan’ın siyaset yapma anlayışının yansıması olan uygulamalar. Cumhurbaşkanı ve eşinin, ismi anons edilen konuklarla tek tek tokalaşması yerine, bunu resepsiyon sırasında gerçekleştirmesi gibi. Ya da davet başlangıcında Cumhurbaşkanı tarafından bir konuşma yapılması, bir sinevizyon gösterisinin sunulması gibi. Önceki gece verilen davete bu gözlükle bakıldığında da aynı uygulamalar vardı, ilkler de vardı. Çırpınırdı Karadeniz Örneğin, konukları resepsiyon yapılan binaya ilerledikleri güzergâhta, 16 Türk devletinin askeri kıyafetlerini giymiş askerler karşıladı. Binaya girişte mehteran takımı, mehter ezgileriyle selamladı. Resepsiyon salonuna geçilen fuayede Hisart’ın canlı tarih ve diorama müzesinden çarpıcı bir seçki sunulmuştu. Tabiri caizse buram buram ecdat kokan, duyguları yükselten bir atmosfer. Hatta, AK Parti’ye geçişi büyük tartışma yaratan eski Başbakan Yardımcısı, Ankara Milletvekili Tuğrul Türkeş, mehter marşlarıyla girdiği salonda, Çırpınırdı Karadeniz şarkısının inlediğini duyunca, etrafındakilere coşkuyla, “Ben daha ne isteyeyim? Mehter marşları, Çırpınırdı Karadeniz. Bakın demek ki doğru yere gelmişim” diyordu. Kim yoktu? Cumhuriyet’in ilanına giden yolu özetleyen sinevizyon gösterisini de not etmek gerekiyor. Kısa filmde üç tarihi şahsiyete isimleriyle vurgu vardı. Atatürk, merhum Başbakan Adnan Menderes ve merhum Cumhurbaşkanı Turgut Özal. Sonra da AK Parti döneminin vizyonu anlatıldı. Atatürk’le başlayan, Menderes’ten Özal’a geçen ve Erdoğan’a ulaşan bir çizgi. Filmin başındaki “Atatürk’ün vasiyeti” vurgusu ile sonunda yer alan “Cumhuriyetin banisi Gazi Mustafa Kemal’e şükranlarımızı sunuyoruz” ifadesinin büyük alkış aldığını da aktarayım. MHP Genel Başkanı Devlet Bahçeli, eski başbakanlar Tansu Çiller ve Yıldırım Akbulut bundan önceki resepsiyonlarda olduğu gibi yine davetliler arasındaydı ancak eski Başbakan Ahmet Davutoğlu bu kez yoktu. Başbakanlık’tan ayrıldıktan sonra resepsiyonların tamamına katılan Davutoğlu’nun, Bahçeli’nin kendisine dönük ağır eleştirilerinin ardından AK Parti yönetimi tarafından yalnız bırakıldığı düşüncesinde olduğu biliniyor. 4 bin 600 kare fotoğraf “Abdulah Gül davet edildi ancak katılmayacak” tarzı haberleri bundan sonra Davutoğlu için de duyabiliriz. Erdoğan ve eşi Emine Erdoğan’a gösterilen ilgi, ortamın belirleyicisiydi. 30 yıla yaklaşan meslek hayatımda yüzlerce resepsiyon takip ettim. Cumhurbaşkanı ile selamlaşmak, kendisiyle ve eşiyle fotoğraf çektirmek için bu kadar yoğun çabanın gösterildiği başka bir davet hatırlamıyorum. Davette çekilen fotoğraf sayısını dün öğrendim. Tam 4 bin 600 kare fotoğraf çekilmiş. Cumhurbaşkanlığı fotoğraf servisinin deneyimli isimleri Kayhan Özer ve Murat Çetinmühürdar’ın parmakları deklanşörden ayrılmadı önceki gece. Bu noktada, davetlilerin Cumhurbaşkanı ile selamlaşma ve fotoğraf çektirme isteği nedeniyle oluşan kimi görüntüleri de es geçemem. Erdoğan’ın, 2 bini aşkın misafirin ilgisi nedeniyle salonun orta bölümünden sonuna kadar yaptığı selamlaşmalarda adeta “dalgalanma” oluşturan izdihamlar yaşandı. Koruma görevlilerinin birbirlerinin kollarına sıkı sıkıya girerek, Cumhurbaşkanı’nın etrafında bir zincir oluşturdukları salonda, çemberden içeri girmeye çalışan kimi davetlilerin birbirlerine omuz attıkları manzaralar vardı. Aslında Cumhurbaşkanı, doğru bir şey yapıyor yıllardır. Bu tür resepsiyonları devlet için değil millet için yaptığı mesajını veriyor. Bu nedenle, her kesimden insanları, sporcuları, sanatçıları, örnek vatandaşları davet ediyor. Önceki geceki davette de yeni doğum yapmış keçi ve yavrusunu korumaya çalışan 12 yaşındaki Rizeli Hamdu Sena Bilgin de vardı, Zonguldak Gelik’te bindikleri otobüste “Koltuklar kirlenmesin” diye ayakta yolculuk eden maden işçileri de. Orhan Gencebay’dan Sibel Can’a, küçük oyuncu Emir Berke Zincidi’den Diriliş Ertuğrul oyuncularına kadar birçok ünlü sanatçı da. Ancak, davetli sayısı 2 bin, Cumhurbaşkanı’na gösterilen ilgi bu boyutta, salonun fiziki şartları da belli olunca ortaya çıkan manzara bence yeni bir uygulamayı gerektiriyor. Bir öneri Cumhuriyet haftası kapsamında külliyede verilen resepsiyonların sayısını artırmak bir yol olabilir. Kültür, sanat ve spor dünyasına ayrı, sivil toplum kuruluşları ve örnek vatandaşlara ayrı asker-sivil devlet erkânına ayrı davet verilebilir. Devletin üst yönetimi ise her üç resepsiyonda ülkenin her kesimleriyle bir araya gelebilir. Böylece daha rahat ve Cumhurbaşkanı ile sohbet olanağının daha uygun olduğu ve Erdoğan’ın devlet-millet kaynaşması amacına daha kolay imkân veren bir ortam yaratılabilir. En şık kimdi? Geceden son iki not. Erdoğan’ın, 2017 Cumhurbaşkanlığı Kültür ve Sanat Büyük Ödülleri’nin sahiplerini resepsiyonda açıklaması çok isabetliydi. Sosyal Bilimler alanında ünlü tarihçi İlber Ortaylı’ya ödül verilmesinin isabeti gibi. Sinemanın ayrılmaz ekibi Şener Şen-Yavuz Turgul ikilisinden, yönetmen Turgul’un bu yıl ödüle layık görülmesi de dikkat çekiciydi. Şen, bu ödülü geçen yıl almıştı. İkilinin son filmi Yol Ayrımı 10 Kasım’da vizyona giriyor. Film seyirciyle buluşmadan Turgul’a devletin en büyük ödülünün gelmesi iyi moral olacak. Son not ise Emine Erdoğan’ın kıyafetiyle ilgili. Cumhurbaşkanı’nın eşi lacivert rengin kullanıldığı, klasik ve modern tarzın harmanı olan şık kıyafetiyle çok iltifat aldı. Bir ara “Kreasyon size mi ait?” diye sordum. “Biraz ben, biraz terzi” dedi. Çok şıktı.
Meral Akşe-ner’in merakla beklenen partisi kuruldu. Sorular belli: Parti tutar mı, barajı aşar mı, Akşener Cumhur-başkanlığı’na aday olursa kazanır mı? Bu soruların yanıtı ise, “Kadrosu, söylemi, programı, ismi ve amblemi ile İYİ Parti, yelpazenin neresine oturabilecek?” sorusunda saklı. Partinin nereye evrileceğini zaman içinde göreceğiz. Dün, araştırma şirketi ANAR’ın Genel Müdürü İbrahim Uslu ile konuştum. ANAR’ın, parti kurulmadan hemen önce yaptığı araştırmada potansiyeli yüzde 20’lerde çıkmış. Uslu, “Ama bu potansiyel, ‘oy oranı bu olacak’ anlamına gelmiyor. ‘Asla oy vermem ve büyük ihtimalle vermem’ diyenleri çıkardığınızda kalanlar yüzde 20’ler civarında” dedi. Uslu’ya, İYİ Parti’nin programı ve kadrosuyla ilgili tartışmaları anımsattım.  Seçmen için parti programının değil, çeşitli olaylardaki tavırların ve adayların önemli olduğunu vurguladı. Merkez sağdaki boşluğa talip olma meselesine gelince. Uslu’nun saptamaları net: “Kayı boyunun bayrağını sembol edindiğinizde Kürtlere, ‘bana oy verme’ demiş oluyorsunuz. Kürtlerin oyunu almayan bir merkez sağ partisi olmaz. Dolayısıyla, ben Meral Akşener’in merkez sağa oturmaya çalışan bir profili olduğunu düşünmüyorum.” İddialı hedefleri olan Akşener’in partisinin hedefleri tutturabilmesi için Ak Parti’den de CHP’den de MHP’den de önemli oranda oy devşirmesi gerekiyor. Uslu da Akşener’in üç partiden mutsuz seçmenleri hedeflediğini ama bu seçmen kitlelerinin mutsuzluk gerekçelerinin farklı olduğunu hesaba katması gerektiğini söyledi. Uslu, “CHP’li birinin partisinden mutsuz olma nedeni ile şehirli muhafazakâr bir Ak Partilinin partisinden mutsuz olma nedeni farklı. O yüzden her üçünün birden İYİ Parti’de birleşmelerini sağlayabilecek bir sihirli formülasyona ulaşması kolay değil. Bir potansiyel var ama Ak Parti’nin 2002’de yaptığı gibi silip süpürmesi falan mümkün görünmüyor” dedi. Son kamuoyu araştırmaları, kararsız seçmen oranını yüzde 30’lara kadar çıkarıyor.  Uslu’ya Akşener’in kararsız oyların ne kadarını alabileceğini sordum. Yanıtı şu oldu: “Seçmenin yüzde 15’i her halükârda sandığa gitmiyor. Yüzde 30’un yarısı bunlar. Kalan yüzde 15’in tamamını mutlu edecek bir parti kurmak zaten imkânsız. Yeni partinin önce rüşdünü ispat etmesi lazım. Parti teşkilatlarının hangi hareketten gelen insanlar tarafından kurulacağı da çok önemli. İllerde eski MHP’li, ülkücü insanlar teşkilatları domine etmeye başlarsa o zaman, ‘MHP versiyon-2’ olur.” Uslu, MHP görüntüsünün hakim olduğu partinin MHP’deki mutsuzları daha kolay kucaklayacağını belirterek, “O da 5, 6, 7 puan. Buralarda bir şey. Barajı aşacak bir partiye dönüşmesi muhtemeldir ama zamana ihtiyaç var. Lokal araştırmalar yapıyoruz. Kadro belli oldu merak da kalmadı. Bundan sonra kamu vicdanını yansıtan duruşlar gösterebilirse karşılık bulabilir” diyor. Son bir not. ANAR’ın yaptığı çalışmalara göre partiye kadın seçmenlerden çok erkek seçmenler eğilim gösteriyor. Uslu, “MHP seçmeninin yüzde 70’i erkek. O nedenle kadınlar değil, erkek seçmenler meyyal ama zaman içinde bu denge değişebilir” dedi.
Belediye başkanları operasyonunda, Ankara Büyükşehir Belediye Başkanı Melih Gökçek’in cumartesi günü istifa edeceğini açıklamasıyla kritik eşik aşıldı. Süreç, aslında bu kadar hengameye karşın, Cumhurbaşkanı Tayyip Erdoğan’ın kafasında kurguladığı zamanlamaya uygun biçimde, ekim ayı sonunda tamamlanacak görünüyor. Bursa Belediye Başkanı Recep Altepe, istifasını açıkladı. Gökçek de ayrılıyor. Dün sabah Ankara kulislerine yansıyan iddialar, son 48 saat içerisinde arabulucularla da ikna edilmeye çalışılan Balıkesir Belediye Başkanı Edip Uğur’un en geç haftabaşında istifasını verme noktasına geldiği yönündeydi. Dün Cumhurbaşkanı Erdoğan ile Meclis’ten ayrılırken iki meslektaşımla birlikte selamlaşma imkanı bulduk. Bu sırada Uğur’un istifa edip etmeyeceğini de sorduk. Cumhurbaşkanı, net yanıt verdi; “pazartesi inşallah” dedi. Dün akşam Uğur cephesinden hala “istifa yok” açıklamaları sızdırılsa da bu direnişin sürüp sürmeyeceğini birkaç gün içinde anlayacağız. ‘Açıklayacağını açıkla’ Sürecin en popüler ismi Gökçek. Gökçek’in Erdoğan’la önceki akşam gerçekleştirdiği görüşmenin pek de sıcak geçmediği bilgisi Ankara koridorlarına yansımıştı. Kulislere yansıyan bilgilere göre Erdoğan, Gökçek’e, “ikinci bir görüşmeye ne gerek vardı?” mesajını veriyor. İstifa sürecini zamana yayan, Erdoğan’ın kararlarını uygulatması konusunda tartışmaya yol açan, muhalefete, “seçimle gelen, seçimle gider” polemiği imkanı veren Gökçek’in açıklamasını en kısa sürede yapmasını isteyen Erdoğan, tavrını net biçimde ortaya koyuyor. Hatta, Gökçek’in, “istifamı açıklayacağım” mealinden, zaman kazanma üslubuna karşılık, “istifanı ne zaman açıklayacağını hemen açıkla” mesajı veriyor. Gökçek de istifasını cumartesi günü açıklayacağını twitter’dan duyuruyor. Belediye başkanları ile ilgili bu çalkantılı süreç, Cumhurbaşkanı’nın, “metal yorgunluğu” tanımından taşan bir tartışmaya yol açtı. Ancak Erdoğan’ın kurguladığı gibi sonuçlanacak görünüyor. Nitekim dün Meclis’te sohbet ettiğimiz bir kabine üyesi, “Sonuç önemli. Başkanların istifası konusunu söz konusu illerde tıkanan bir sistemin açılması olarak ele almak lazım. Bir nefes borusu açılmış oluyor. Bu 2019’a giderken çok önemli” dedi. Erdoğan, dün Meclis’te soruları yanıtlarken, “Bütün mesele başarıya kilitlenme. Başarı için ne gerekiyorsa yaparız” diye konuştu. Erdoğan, haftasonu İstanbul’da Ak Parti’nin istişare toplantısında bu mesajını daha da açarak, “İşimiz zor. Bireysel çekişmeleri bir tarafa bırakarak ne yapacaksak birlikte yapacağız. Herkes üzerine düşeni yapmalı” demiş. Cumhurbaşkanı, istifalar konusundaki tartışmalar için de, “Ben gerekeni söyledim, istifalarını uygun bulduk” diyerek, olası gelişmeler için de istikamet vermiş. Cumhurbaşkanı’nın kararı net ve sadece belediye başkanları ile sınırlı değil. 2019 yolunda Ak Parti’nin her düzeyde, sahadaki kadrolarında taze kan isteyen Cumhurbaşkanı, bu hedefe ayak uydurabilenlerle yola devam edecek. Bu arada Ak Parti’nin Meclis yönetiminde de bir değişiklik olabilir. İki grup başkanvekilinin değişeceği belirtiliyor.  
16 Nisan referandumuyla Cumhurbaşkanı sıfatının yanına Ak Parti Genel Başkanı unvanını da ekleyen Tayyip Erdoğan’ın partisine verdiği ilk mesaj, “acil değişim” olmuştu. Erdoğan, “metal yorgunluğu” kavramı üzerinden anlattığı değişim zorunluluğunu, Ak Parti’nin atlayacağı en önemli eşik olarak nitelendirdiği 2019 için, “olmazsa olmaz” ilan etti. Bir siyaset ustası olarak teşkilat ve belediyelerde gözlemlediği yorgunluk ve durgunluğun hangi noktalarda yoğunlaştığını tespit için kapsamlı çalışmalar yaptırdı. Parti yönetimi, il ve ilçe teşkilatlarındaki değişim bu tespitlerle yapıldı. Ardından belediye başkanlarına neşter atılmaya başlandı. İlk etapta 6 belediye başkanının istifa ederek, yeni isimlerin göreve gelmesi kararı alındı. Erdoğan, hazırlanan raporlarda, oy oranı 2019 seçimine kadar tolere edilebilir sınırların altında olan başkanların değişimine onay verdi. İstanbul, Düzce ve Niğde belediye başkanları sıkıntı yaratmadan istifa etti. Erdoğan, Ankara, Balıkesir ve Bursa’da süreç uzayınca, açıktan mesajlar vermeye başladı. Bu mesajların dozajı önceki gün doruk noktasına çıktı ve “istifa etmezlerse gereği yapılır” diyerek, kararından dönmeyeceğini gösterdi. Ankara Büyükşehir Belediye Başkanı Melih Gökçek, istifası istenenler arasında en çok tartışılan isim. 23 yıldır başkenti yöneten Gökçek için, “beklenmedik” olarak nitelenen karar sonrası süreç uzadı. Erdoğan’la da görüşen Gökçek’in, Cumhurbaşkanı’nın kararlı tutumu sonrası çıkış yolu kalmadı. Fakat söz konusu olan Gökçek olunca, kulis bilgilerinin ardı arkası kesilmiyor. Hali hazırda Gökçek için, “önümüzdeki hafta ayrılacak” beklentisi hakim. Diğer yandan da, dün kulislere, Ankara, Balıkesir ve Bursa belediye başkanlarının yoğun temasta olduğu ve görevde kalmak için çıkış yolu aradıkları bilgisi yansıdı. Buna karşın başkent kulislerindeki bilgiler Gökçek’in direnemeyeceği, kendisinden sonrasına yönelik fikirlerini Cumhurbaşkanı’na aktarma isteği duyduğu yönünde. Son yerel seçimde Gökçek’in yerine aday olmak isteyen Altındağ Belediye Başkanı Veysel Tiryaki, favori aday. Gökçek’in Tiryaki’yi istemediği ve görüşlerini Erdoğan’a anlatma isteğinde olduğu konuşuluyor. Cumhurbaşkanlığı’ndan henüz olumlu dönüş gelmiş değil. Tiryaki’nin ise başkanlığı istediği, ancak borç yükü, belediye kadrolarındaki değişim zorunluluğu, devam eden projelerin tamamlanabilmesi gibi nedenlerle hükümetin tam desteğini talep ettiği ifade ediliyor. Erdoğan, Ankara’da görev alacak ismin, yüksek profilli olmasını arzu ediyor. Arzusu, aynı ismin 2019 seçimini de kazanarak, görevine devam etmesi yönünde. Hizmet odaklı projeler üretebilecek, uyumlu bir isimle 2019’da başarının geleceği görüşünde. Tiryaki olmazsa Keçiören Belediye Başkanı Mustafa Ak ve Sincan Belediye Başkanı Mustafa Tuna diğer aday isimler. Ak Parti, istifaların ay sonuna ya da kasımın ilk haftasına kadar tamamlanmasını hedefliyor. Kulislerde, değişimden sonra erken seçim iddiaları da var ancak bu Erdoğan için hala son seçenek. Ankara siyaseti hareketli, hem Gökçek hem de seçim senaryolarında borsa hem düşüyor hem yükseliyor.
Türkiye, Ortado-ğu’da kartların yeniden dağıtıldığı, bir günde Irak haritasının değiştiği, bölgedeki tüm ülkelerin kaderini etkileyecek bir süreçten geçiyor. Üstelik bu süreç, 15 Temmuz gibi, olağan koşullarda bir ülkenin havlu atabileceği çok kritik gelişmelerin yaşandığı bir döneme denk geldi. Alınan her karar sonrayı derinden etkileme gücüne sahip. “Birlik ve beraberlik” söylemine hiç olmadığı kadar ihtiyaç duyulan bir dönem. Dün Meclis’te gerçekleşen Başbakan Binali Yıldırım-CHP Genel Başkanı Kemal Kılıçdaroğlu görüşmesine bu çerçeveden bakmak mümkün. 5 Ekim’de MHP lideri Devlet Bahçeli ile görüşen Cumhurbaşkanı Erdoğan, konuşmalarında sert eleştiriler yöneltmesine rağmen CHP ile diyalog kapısını açık bırakmıştı. Kılıçdaroğlu’nun talebi üzerine buluşmanın hemen gerçekleşmesi diyaloğun açık olduğunu gösteriyor. Dün görüşmeden sonra Kılıçdaroğlu ile konuşma imkânı buldum. Görüşmenin içeriğiyle ilgili ilk sözleri, “Aklınıza gelebilecek her şeyi konuştuk, söylenebilecek her şeyi söyledim” oldu. İdlib ve Kerkük odaklı gelişmelerin anımsatılması üzerine, “Onların hepsi var” dedi. CHP liderine, KHK ile mesleklerinden ihraç edildikten sonra başladıkları açlık grevini cezaevinde sürdüren Nuriye Gülmen ve Semih Özakça’nın durumunun gündeme getirip getirmediğini de sordum. “Aklınıza gelebilecek her şeyi söyledim” yanıtını verdi. Başbakan’ın bu konuda kendisine bir not verdiğini ve bu notu inceleyeceğini söyledi. Aldığım bilgiler, notun Gülmen ve Özakça hakkındaki iddialarla birlikte, Dışişleri, İçişleri ve Adalet bakanlıklarının OHAL Komisyonu’na yaptığı, “Öncelikli olarak bu konuda karar verin” uyarısını da içerdiği yönünde. Kılıçdaroğlu’nun, görüşmede verilen yeniden yargılama kararına rağmen tahliye edilmeyen CHP Milletvekili Enis Berberoğlu’nun durumunu ve müftülere nikâh kıyma yetkisi veren tasarıyı da gündeme getirdiğini öğrendik. CHP lideri “İstediğiniz yanıtları alabildiniz mi?” sorusuna “İyi geçti” yanıtını vermekle yetindi. Zap harekâtı neden? Dün, önemli gelişmelerden biri de TSK’nın, iki askerimizin el yapımı patlayıcıların infilak etmesi sonucu şehit düştüğüne yönelik açıklaması ve bu açıklamada operasyonun “Irak Kuzeyi Zap bölgesinde” yapıldığının vurgulanmasıydı. Açıklama, hava operasyonlarının yoğunlaştığı bölgede, karadan da operasyon yapıldığını gösteriyordu. Aldığım bilgilere göre, operasyon iki komando timinin sınırı geçerek, PKK’nın Türkiye’ye yönelik sızma ve taciz ateşi için yoğun olarak kullandığı Kokozer dağlık bölgesine girmesiyle gerçekleştirilmiş.  Komando timleri, bölgenin temizlenmesi için faaliyette bulunmuş. İki askerimiz de bu dağlık bölgedeki PKK’nın yıllardır yuvalandığı Güven ve Hisar dağları hattında şehit düşmüş. TSK, bir süredir bu bölgeye yönelik sürekli hava harekâtları yapıyor. Sistematik hale gelen harekâtlar sonucu, PKK hem militanlarını, hem lojistiğini daha güneye çekmek zorunda kaldı. Kaynakların verdiği bilgiye göre, kara operasyonları da aynı stratejinin bir parçası olarak gerçekleştiriliyor. Hedef, PKK’nın sızma girişimlerine kalıcı darbe vurmak.  
TSK, askerler ve zırhlı araçlarla artık İdlib topraklarında. Planlama, görevin en az 6 ay sürmesi yönünde. Ancak bu zorlu görevin aşamalarına bakıldığında sürenin daha da uzayabileceği belirtiliyor. Kaynaklar, cihatçı grupların bulunduğu kentte keşif, temizlik-kontrolün sağlanması ve yeniden inşa olarak üç aşamalı planlanan operasyonun bütün aşamalarıyla birlikte bir yılı aşabileceğini kaydediyor.   Mehmetçik’in bütün bu zorlu süreçleri kayıpsız biçimde tamamlaması en büyük dileğimiz. Afrin’e gözdağı Operasyonunun sadece İdlib’in güvenliğiyle sınırlı olmadığı ortada. Bir yönü de PKK’nın Suriye kolu YPG’nin hakim olduğu Afrin’in yarattığı güvenlik riskine karşı kalıcı adım atılması. Her ne kadar YPG’nin Afrin’den hareket ederek, Akdeniz’e kadar ulaşan bir Kürt koridoru oluşturmaya çalıştığı konuşulsa da 2 milyonu aşkın Arap nüfusun barındığı İdlib başta olmak üzere bu kadar geniş bir alanı aşması o kadar kolay değil. Zaten TSK da bunun kolay olmadığını göstermek için orada. TSK, İdlib’i kontrol altına alırken Afrin sınırında da gücünü gösteriyor. Baştan bu yana YPG’nin Fırat’ın doğusuna çekilmesini isteyen Türkiye’nin hedefinin Afrin’in ve sonrasında Menbiç’in PKK-YPG unsurlarından temizlenmesi olduğu sır değil.  5 bin YPG’li    nereye gidecek? Bu noktada Ankara’nın planlamalarını yaparken yanıtını aradığı çok kritik bir soru var. YPG, Türkiye’nin bu adımlarına nasıl karşılık verecek? Burada bitmek üzere olan Rakka operasyonu sonrası PYD/YPG politikasının nasıl şekilleneceği hayati önem taşıyor.  ABD, DEAŞ’ın başkenti Rakka operasyonunu bahane ederek, partner seçtiği YPG’yi 3 bin TIR silahla donattı. YPG, SDG adı altında 15 bin militanını operasyonda görevlendirdi. DEAŞ, neredeyse Rakka’nın tamamından çıkarıldı. Askeri kaynaklara göre Rakka operasyonu en geç 2 hafta içerisinde tamamlanacak. YPG’nin militanlarının üçte ikisini kentin güvenliği için Rakka’da bırakması bekleniyor.  Kaynaklara göre, ABD’nin son teknoloji silahlarla donattığı, her türlü desteği verdiği Rakka’daki YPG militanlarının üçte biri boşa çıkacak. Yaklaşık 4-5 bin kişilik bu kuvvetin nasıl ve nerede kullanılacağı, bundan sonra yaşanacaklar açısından çok kritik. ABD ve Barzani       ne yapacak? Yaşananlar gösteriyor ki YPG kararını ABD’ye danışarak verecek. YPG’nin ya militanlarını İdlib-Afrin operasyonuna karşı önlem almak için Menbiç’e yığacağı ya da bahar üslenmesi yoluyla terör eylemlerini tırmandırmak için Kuzey Irak üzerinden Türkiye’ye geçirmeye çalışacağı değerlendiriliyor. YPG’nin hangi seçeneğe yöneleceği ya da farklı bir seçenek yaratıp yaratmayacağı ABD’nin üstü örtülü-açık desteğini ne yönde alacağı, vize krizi nedeniyle büyük gerginlik yaşayan iki ülke ilişkileri açısından kritik önemde.  YPG, militanlarını Kuzey Irak üzerinden Türkiye’ye sokmayı denemek isterse de bağımsızlık referandumu nedeniyle Ankara ile ilişkileri kopma noktasına gelen Barzani’nin tavrı da aynı derecede kritik.  Kimin gerçekten müttefik olduğunu, kimin müttefik gibi görünürken arkadan iş çevirdiğini göreceğimiz bir süreç yeniden kapımızda.
Kılıçdaroğlu, vize kriziyle ilgili “Ağır bir karar. Vize kararının bize çıkan maliyeti 50 milyar lira. Türk-ABD ilişkilerinin akılcı politikalarla yeniden gözden geçirilip düzeltilmesi lazım” dedi   CHP Genel Başkanı Kemal Kılıçdaroğlu ile TBMM’deki makamında bir araya geldik. ABD’nin vize kararını ağır bulduğunu söyleyen Kılıçdaroğlu, bunun Türkiye’ye maliyetinin 50 milyar TL olduğunu belirtti. Arka kapı diplomasisinin açık tutulması gerektiğini söyleyen CHP lideri, hakkında yeniden yargılama kararı verilen Enis Berberoğlu için “Tahliye edilmemesine şaşırdım” dedi. Kılıçdaroğlu’nun açıklamaları şöyle: ‘Daha fazla gerilmemeli’ ABD’nin vize kararı sadece konsolosluk personelini gözaltına alma meselesiyle ilgili mi sizce? Bunun Astana mutabakatıyla da ilgisi olduğu söyleniyor. Bu kriz Türk-Amerikan ilişkilerini nasıl etkiler?  Türk-Amerikan ilişkilerinin akılcı politikalarla yeniden gözden geçirilip düzeltilmesi lazım. Çünkü Türkiye sadece ABD ile değil, ABD’nin şu veya bu şekilde içinde bulunduğu uluslararası kuruluşların da üyesi. NATO’da var, OECD’de var, pek çok yerde var. Ortak çalışıyorlar. TSK ile ABD silahlı kuvvetleri arasında ciddi bir işbirliği var. Dolayısıyla bu ilişkilerin daha fazla gerilmemesi ve bir an önce akılcı politikalarla düzeltilmesi lazım.  ‘Ağır bir karar’ ABD’nin vize kararını siz de orantısız buluyor musunuz?  Vize kararı ağır; ağır bir karar. Öğrenciler gidemeyecek. Binlerce öğrenci ve ABD’ye giden, hastalar var. Sadece orada tedavi olduğu için, çare olduğu için ABD’ye gidiyorlar. İş dünyası var. Bütün bunların hepsi duracak. Son kararın bize maliyeti 50 milyar TL; arkadaşlar rakamları çıkardılar. Vize kararının bize çıkan maliyeti 50 milyar lira. Dövizin yükselmesi var, borsanın maliyeti var. Zarar aslında Türkiye’ye. THY’nin sunduğu hizmetler Ortadoğu’daki diğer havayollarına göre daha iyi. Dolayısıyla Amerikalılar THY’yi tercih ediyorlar. Oradan da ciddi zararımız var. ABD’den bize zaten turist geliyor. Başka Amerika’dan bize kim gelecek? Şimdi onun da önünü kesmiş oluyorsunuz.  Tutuklanan ABD konsolosluk personeli Metin Topuz meselesinde nasıl yaklaşmak, nasıl davranmak gerekirdi sizce?  Arka kapı diplomasisi dediğimiz diplomaside sürekli açık tutulması gereken bir kapı vardır. Ve bu kapının çok sağlıklı ve inandırıcı çalışması lazım. Karşılıklı verilen bilgilerin güvene dayanması lazım. Gözaltına alınan kişi FETÖ’den olabilir, FETÖ ile ilişkisi olabilir. Söylersiniz, “Biz bunu alacağız” diye. Çünkü bunun kaçacak yeri yok zaten, nereye gidecek ki… Gözaltına alırsınız, bilgisini alırsınız vesaire falan. Ne gerekiyorsa yani yaparsanız. Süreç iyi yönetilmedi. ‘Siyasi rehin algısı güçlü’ Konsolosluklardaki iki kişinin gözaltına alınmak istenmesi. Tek neden bu mudur sizce?  Hayır, birden fazla neden yani. ABD ile olan ilişkilerde güvensizlik çok ön plandaydı. Çünkü yargının bağımsız olmaması ve siyasi iktidarın emrinde olması dolayısıyla siyasi otoritenin yaptığı bir suçlamanın yargıdan da geçeceğini düşünüyorlar. Güven vermiyor. New York Times’ta ABD’liler bu tutuklananları siyasi rehin olarak görüyorlar... Öyle. Siyasi rehin algısı çok güçlü. Asıl hükümetin rahatsızlığı benim anladığım kadarıyla Rıza Sarraf davasından kaynaklanıyor.  Bunun bir misilleme olduğunu mu düşünüyorsunuz?  Öyle bir algı var. Binali Bey de söyledi. “Siz Halk Bankası Genel Müdür Yardımcısını tutuklarken bize mi sordunuz” dedi. Bu ne demektir; “sen bize sormadın, biz de sana sormadan aldık içeriye” demektir. ‘Ne konuşuldu bilmiyoruz’ Bundan sonra diplomasi kapısının açık tutulması ve bu karardan dönülmesi beklentisinde misiniz? Bu karar alındı ve Türkiye de aynı cümleleri kullanarak karşı karar aldı. Türkiye, hemen arkasından “vize yasağını kaldırın” diye Büyükelçilik nezdinde girişimlerde bulundu. Büyükelçinin yaptığı açıklama var. Vize yasağının kaldırılmasının koşulları tamamen hükümete bağlıdır. Tabi karşılıklı ne görüşülüyor onu bilmiyoruz. ‘İdlib’i Esad’a teslim edecekler’ İdlib operasyonunu nasıl değerlendiriyorsunuz?  İdlib’de, Rusya’nın geliştirdiği stratejiye uygun olarak Türkiye Esad’ın yanında konumlandı. Siyasi desteği verdiği El Nusra ile çatışma sürecine girecek. Kendi yaptığı pisliği kendisine temizletecekler. Sonra İdlib’i Esad’a teslim edecekler. Yani gerçekten olağanüstü bir strateji. Sizin stratejiniz yoksa başkasının stratejisinin bir parçası olursunuz. Türkiye şu anda Rusya ve İran’ın Suriye’de izlediği stratejinin bir parçası oldu. Kaçamıyor da.  Sayın Cumhurbaşkanı’nın operasyonun ana gerekçesi olarak sunduğu mesele PKK/PYD’nin orada koridor oluşturmaması… Hiç itirazım yok. Biz destek veriyoruz. Kabul edilebilir bir gerekçe. Bir ülke kendi güvenliğini sağlamak zorundadır. Eğer birileri o bölgeden Akdeniz’e ulaşmanın yollarını arıyor ve ileride bu Türkiye için bir risk oluşturuyorsa Türkiye’nin İdlib’e girmesi lazım. Bunda hiçbir tereddüdümüz yok. Sorun, bu tabloyu Erdoğan yarattı. Şimdi bütün terörist grupları İdlib’e topladılar. Türkiye’ye diyorlar ki “TSK olarak buraya gir, bunları temizle. Biz etraftan bakacağız. Temizlik sana ait. Çünkü bu pisliği sen yarattın. Şimdi sana temizleteceğiz” diyorlar ve temizletiyorlar orayı.  İdlib’de Heyet Tahrir el Şam’la anlaşma yapıldığı haberleri var. Bunu nasıl değerlendiriyorsunuz? Bilmiyoruz. El Nusra ile hükümet arasında bir diyalog var zaten. Ama başka güçler de var orada. Dolayısıyla İdlib öyle silah atılmadan, herkesin silahını bırakabileceği ve güvenli bir bölge olabilecek bir yer olmaktan biraz uzak. Önümüzdeki günlerde göreceğiz. Çatışmayacaklarsa o zaman gidip Esad’a da teslim olacaklar. Rusya da bunu istiyor. Dolayısıyla TSK oraya girdiği zaman tabi isteriz hiç kimsenin burnu kanamasın, orada bir güvenli bölge oluşturulsun. O güvenli bölge orada yaşayan siviller için de Türkiye için de önemli. Birilerinin Akdeniz’e ulaşma niyeti var, onun kesilmesi lazım. Türkiye bunu stratejik olarak da yapmak zorunda. ‘Berberoğlu’nun tahliye edilmemesine şaşırdım’ Milletvekiliniz Enis Berberoğlu hakkında yeniden yargılama kararı verilmesinin ardından nasıl bir süreç bekliyorsunuz?  Enis Berberoğlu kararında tahliye edilmemesi beni şaşırttı. Enis Berberoğlu’nun kaçacak hali yok. Bütün duruşmalara gitti zaten. Ayrıca Anayasa Mahkemesi’nin milletvekillerinin tutuklanamayacağına dair kararı var. Belgeyi açıkladım. Savcı jandarmaya yazı yazıyor. “Şu araçlarda mühimmat vardır” diye. Neresi devlet sırrı bunun? Kaldı ki o konularda yapılan çok fazla sayıda yayın da var. Ayrıca bu bilgilerin Can Dündar’a verildiğine dair hiçbir veri de yok ortada. Sadece telefon konuşması var. 12 saniyelik mi 15 saniyelik mi HTS sinyalleri var. Hiç bir araya gelmiyorlar, her birisi ayrı bir yerde. Pek çok gazeteci ile konuşmuş zaten. Kendisi de gazeteci. Hem kararı bozmuş, hem de bu kadar ceza istenmiş. Çelişki var orada. Normalde serbest bırakması lazım. Anladığım kadarıyla olası siyasi baskılardan çekindiği için kararı bozup alt mahkemeye, “kararı siz verin” diye bir düşünce egemen olmuş. 
Ankara, Trump’ın işbaşına gelmesinin ardından Obama’nın özellikle son döneminde Türkiye-ABD ilişkilerinde yaşanan gerilimin bir ölçüde aşılabileceğini hesaplıyordu. Buna karşılık, Türkiye’nin kırmızı çizgileri konusunda Obama’nın hayaletinin iki ülke ilişkilerinin seyrini belirlemeye devam ettiği bir süreç yaşanıyor. Türkiye-ABD gerginliğinin temel parametreleri herkesin malumu. Genelde Suriye, özelde Kuzey Suriye’ye ilişkin Obama politikasızlığının negatif sonuçlarını en çok yaşayan ülkelerin başında Türkiye yer aldı. Ankara, ABD’nin PYD’nin silahlı kolu YPG’yi düzenli orduya dönüştürme politikasının değişmediğine ve değişmeyeceğine acı biçimde tanık oldu. 2 milyar 200 milyon dolarlık silah Trump’ın başkanlığı devraldıktan sonra attığı ilk imzalardan biri 9 Mayıs’ta YPG’ye silah verilmesi kararıydı. Sonuç; 3 bin TIR’a yakın silah. Pentagon’un bugüne kadar verdiği silah tutarı, 2 milyar 200 milyon dolar. ABD, yargı üzerinden Cumhurbaşkanı Tayyip Erdoğan ve dolayısıyla Türkiye’ye baskı kurmayı seçti. Rıza Sarraf davasına hükümeti bulaştırma çabaları, Cumhurbaşkanlığı korumalarına ilişkin sorunun bağlamından çıkarılması, ABD Kongresi’nde Erdoğan karşıtlığının bireysel muhalefetin çok üstüne çıkan bir boyuta gelmesi, ABD Adalet Bakanlığı’nın Fetullah Gülen’in iadesi konusunda yerinde saymakta ısrar etmesi, ABD’nin baskı politikasının diğer ana başlıkları. Bu gerilimin vardığı nokta, ABD’nin sıradan vatandaşların mağduriyetine yol açan bir adım atmakta beis görmemesi anlamına gelen, vize başvurularını askıya alınması kararına kadar ulaştı. ABD diyorum çünkü ABD Büyükelçiliği’nin tek başına böyle bir karar alması mümkün değil. Nitekim dün Cumhurbaşkanı Erdoğan da Sırbistan’da yaptığı açıklamalarla buna işaret etti. Ardından da dün geç saatlerde ABD Dışişleri Bakanlığı’ndan, kararın Beyaz Saray’la koordineli bir şekilde alındığı duyuruldu. Yıldırım: ‘Arka planda çalışılıyor’ Türkiye’nin karşı vize yaptırımı kararının ardından bütün mesele iki ülke ilişkilerinin bundan sonra nasıl bir seyir izleyeceği. Ankara’nın çözmeye çalıştığı temel soru, bu gerilim tırmanır mı yoksa düşer mi? Dün TBMM’de ana gündem maddesi vize restleşmesiydi. Başbakan Binali Yıldırım, CHP Genel Başkanı Kemal Kılıçdaroğlu ve MHP Genel Başkanı Devlet Bahçeli, konuşmalarında bu konuya genişçe yer verdiler. Başbakan Yıldırım, ABD’yi müttefiklik ilişkisi üzerinden sorgularken sağduyuya davet etti, ancak Rıza Sarraf davası kapsamında Halkbank Genel Müdür Yardımcısı’nın tutuklanmasını gündeme getirerek, “Bir resmi bankamızın genel müdür yardımcısını görevli gittiği ülkenizde yaka paça tutup hapse atarken bize mi sordunuz?” diyerek, Türkiye’yi yargı konusunda eleştirirken, “Önce kendinize bakın” demeye getirdi. Başbakan’la, grup toplantısı çıkışında kendisini dinlemeye ve ziyarete gelen çok sayıda vatandaşla fotoğraf çektirirken, ayaküstü sohbet imkânı bulduk. Yıldırım, “ABD ile kriz tırmanır mı?” soruma, emin bir ifadeyle, “Hayır, tırmanmaz” yanıtını verdi. ABD’li üst düzey isimlerin Dışişleri bürokrasisiyle görüşmediği, ABD Büyükelçisi’nin görüşme taleplerine de hükümetten olumsuz yanıt aldığı haberleri son iki gündür gündemde. Başbakan’a, diyaloğun tamamen kesildiği izlenimi veren bu durumu da sorduk. Yıldırım, “iki ülke arasındaki kanallar açık mı?” sorumuza, “Açık, arkadaşlar arka planda çalışma yürütüyorlar” karşılığını verdi. Başbakan’ın yanıtı gerilimin düşürülmesi için arka kapı diplomasisinin devrede olduğunu gösteriyor. Kurtulmuş: ‘Popülist tuzaklara düşmeyelim’ Meclis’te sohbet ettiğimiz kabine üyelerinden Kültür ve Turizm Bakanı Numan Kurtulmuş’un sözleri de dikkat çekiciydi. Kurtulmuş, ABD’nin vize kararını, “orantısız” olarak nitelendirdi. Kurtulmuş, “Aşırı bir tepki gösterdiler. Nasıl tornistan edeceklerini göreceğiz. Bu orantısız tepkiyle ilk kez bir müttefik bir ülkenin vatandaşlarını da hedef alan bir karar vermiş oldular. Üstelik bunu NATO müttefikine yapıyor” dedi. Kurtulmuş, ABD’nin Rusya, İran ve Türkiye arasında gerçekleşen Astana uzlaşmasından beri rahatsızlık duyduğunu söyledi. “Buna rağmen popülist tuzaklara düşmeden suhuletle ve itidalle bu sorunun çözülmesi şart” yorumunu yaptı. Meclis’te sohbet ettiğimiz Türk-ABD Dostluk Grubu üyesi bir milletvekili ise, “Şüphesiz ABD elçisi Bass yalnız karar vermiş olamaz. ABD, ekonomik yansımaları başta olmak üzere bu kararın her türlü yansımasını en ince ayrıntısına kadar hesaplamış, ona göre karar vermiştir. Türkiye, bu kararın oluşum sürecini iyi değerlendirerek adım atmak zorunda” diyor. Meclis’te, Ankara’da bir numaralı gündem Türkiye-ABD ilişkileri. ABD’nin vize restinin Türkiye’nin Fırat Kalkanı’ndan sonra Suriye’deki en önemli ikinci inisiyatifi olan İdlib intikalinin başladığı günlere gelmesi bir başka yazı konusu.
Turizm cenneti Muğla ve Köyceğiz’den son iki gündür alışılmadık haberler geldi. Muğla’da darbe davasına saldırı hazırlığında olduğu iddia edilen 7 PKK’lının çarşamba günü yakalanmasının ardından, önceki gün de Köyceğiz’de yapılan operasyonda 5 PKK’lı öldürüldü. İçişleri Bakanı Süleyman Soylu, Meclis’te bu görüntüyü şu ifadelerle açıkladı: “Lazkiye’den, deniz üzerinden Muğla, Köyceğiz, Fethiye, İzmir civarına sızma konusunda terör örgütü lideri talimat verdi. Açık denizlere bir gemiyle gelip, oradan filikalarla, kayıklarla, botlarla sahile gelmek konusunda...” Soylu, bunun örgütün ilk kez denediği bir yöntem olduğunun da altını çizdi. Deniz yoluyla saldırı planı Terör örgütleri, başka örgütler tarafından deneyimlenen yöntemleri yakından izleyen ve uygulayan yapılar.  Çatışma deneyimi yüksek bu örgütler, taktik deneyimi, savaşların bitmediği coğrafyalardan kazanıyorlar, yöntemleri de benzer örgütlerden kopyalıyorlar. Saldırı düzenlenecek ülkeye denizden sızmak benzerleri yaşanmış yöntemlerden biri. PKK’nın Doğu ve Güneydoğu’daki etkinliğinin kırılmasından sonra kuzeyde Karadeniz’e, güneyde Amanoslar üzerinden Akdeniz ve Ege’ye sızarak, eylem alanlarını artırmaya çalıştığı sır değil. 2011’de Kastamonu’da, o dönem başbakanlık görevini yürüten Cumhurbaşkanı Tayyip Erdoğan’ın koruma araçlarına, geçen yıl Artvin’de CHP lideri Kemal Kılıçdaroğlu’nun konvoyuna yönelik PKK saldırıları akıllarda. Daha birkaç ay önce Trabzon’da 15 yaşındaki Eren’in can verdiği PKK saldırısı yaşandı. Örgüt, küçük gruplarla da olsa çatışmaları Türkiye’nin farklı noktalarına yaymaya çalışıyor. İHA ve SİHA’ların etkisi Türkiye, İHA ve SİHA’ları etkin kullanmaya başlayarak büyük sorun yaşadığı sınırlarda bir süredir etkili olmaya başladı. Sürekli saldırıya uğrayan karakollarla korunmak istenen dağların en yüksek noktalarından geçiş yapmak eskisi kadar kolay değil. Son verilere göre, SİHA ve İHA’larla düzenlenen 562 operasyonda, 986’sı yurt içinde, 867’si yurt dışında olmak üzere 1853 PKK’lı etkisiz hale getirildi.  PKK’nın arayışa girmesini de bu rakamlarda aramak gerekiyor. Dün görüştüğüm güvenlik kaynakları, bu arayışı üç başlıkla açıkladı: 1- Güneydoğu’da sıkışan, etkisizleşen örgütün yeni açılımlara ihtiyaç duyması. Eylemleri farklı bölgelere yayma düşüncesi.  2- İHA ve SİHA’ların etkili kullanılması nedeniyle takipten bunalan ve sıkışan örgütün dünyadaki farklı örgütlerin denediği “deniz yoluyla sızma” gibi yöntemlere yönelmesi. İHA ve SİHA’ların olmadığı rahat bölgeleri zorlamak istemesi. 3- 1995-1996 yıllarında ve 2005’te bölgede sıkışınca Akdeniz ve Ege’de bombalı eylemler yapan örgütün, sıkıştığı alandan çıkmak için benzer eylemler yapmayı tasarlaması.  Katı güvenlik ağının olduğu bölgelerden çıkış yolu arayan PKK’nın bu planı doğrultusunda terör ittifaklarına da girdiği anlaşılıyor. Bütün gücünü Kuzey Suriye’deki YPG varlığını korumaya adayan PKK, Türkiye’deki varlığını da sürdürebilmek için asimetrik yöntemleri kullanmaya başladı.  Gelişmeler ve istihbaratlar gösteriyor ki örgüt, bundan sonra da benzer yöntemleri kullanmayı deneyecek.
Metal yorgunluğu gerekçesiyle başlayan değişimde 404 ilçe kongresi tamamlandı. Yüzde 40’lardaki değişim, yüzde 50’yi bulacak. Belediyelerdeki değişimin 3-5 isimle sınırlı kalacağını düşünmek gerçekçi değil. Erdoğan, kaybettirecekle değil, kazandıracak olanla devam etmek istiyor Cumhurbaşkanı Tayyip Erdoğan, İran ziyaretinin ardından dönüş yolunda, belediyelere yönelik tartışmaları değerlendiriyor: “Benim metal yorgunluğu olarak dediğim durumlarda makamı boşaltılmasının istenilmesi niye yadırganıyor?... Ama dava olarak görmez de, hasbi değil hesabi davranırsan; ‘Benim şanım var şerefim var’ dersen, kusura bakma ama, partinin şerefi herkesin şerefinin şanının çok daha önündedir.” Değişimin gerekçesi metal yorgunluğu. Değiştirilecek isimlerden beklenen ise “davaya uygun davranma.” Erdoğan, Mart 2019’daki yerel seçimi, dönüm noktası olarak belirlenen 2019’daki Cumhurbaşkanlığı seçimi ve genel seçimin işaret fişeği olarak görüyor. Değişen belediye başkanları da sonuçta seçim kazandılar, AK Parti’ye hizmet ettiler. Yüzde 50’lik değişim Ancak Erdoğan’ın odağa “davayı ve performansı” koyarak gösterdiği tavrı net, sözlerinin anlamı açık. Sonuç alacak isimlerin göreve geleceği mutlak bir değişim.  AK Parti’nin etkili isimleriyle ile yaptığım görüşmede, süreçlerin nasıl işlediğine yanıt aradım.  Değişim kararı, geniş çaplı istişare, illerden görüşlerin alınması ve mülakatlarla veriliyor.  404 ilçe kongresi tamamlandı, her hafta ilçelerde 60 ila 80 arasında kongre yapılıyor, Kasım sonunda ilçe kongreleri bitecek. Yüzde 40’lardaki değişim, yüzde 50’yi bulacak.  Büyükşehir kongreleri bir kaç güne başlayacak ve il kongreleri Şubat sonu bitecek.  Şu ana kadar 22 il başkanı görevinden ayrıldı, 18’inin yerine atama yapıldı, 4 isim haftaya atanacak. Bazıları büyükşehirlerde, 5-6 il başkanı daha değişecek.  Böylece 16 Nisan öncesinden bu yana il başkanlarının da neredeyse yarısı değişmiş olacak. Hata yapan gider Metal yorgunluğu gerekçesine bağlanan teşkilattaki bu değişim takviminden belediyeler de muaf değil.  Bazı belediye başkanlarının da 2019 beklenmeden, kongre süreçlerine paralel değiştirilmesi tasarlanıyor. 12 Eylül 2018’deki büyük kongrenin biraz daha erkene çekilmesi düşünülüyor ancak olağanüstü kongre söz konusu değil.  Büyük kongreye kadar değişim bitecek. Teşkilatların metal yorgunluğuna yenik düşen yüzde 50’si değişirken, belediyelerdeki değişimin 3-5 isimle sınırlı kalacağını düşünmek gerçekçi değil. AK Parti, Erdoğan’ın verdiği istikamette, hızlı hareket etmek istiyor. Bunun sebebi, görüştüğüm etkili bir ismin, “Her kararımızın mutlak doğru olduğu iddiasında değiliz. Titiz çalışmalar yürütülüyor ancak yeni görev alan isimlerin değişmeyeceği diye de bir kural yok” sözlerinde saklı. Kuruluş ilkeleriyle bağdaşmayan, vatandaşla ters düşenle zaman içinde yollar ayrılacak.  Görüştüğüm yetkili isim, Erdoğan başkanlığında, son MKYK toplantısında çerçevesi çizilen önemli bir görüşün de altını çizdi: “Kimseye parti olarak siyasi garanti, güvence vermiyoruz. Hata yapan gider.”  Nöbet değişimlerinin gerçekçi gerekçeleri var. Değişimin siyasi sancılarını mümkün olduğunca erken atlatmak temel amaç. Erdoğan, kaybettirecekle değil, kazandıracak olanla devam etmek istiyor.
Cumhurbaşkanı Tayyip Erdoğan, 16 Nisan referandumundan sonra kendisini kutlayanlara, 2019 seçimlerini işaret ediyordu. Ak Parti Genel Başkanlığı’nı devraldıktan sonra yaptığı ilk açıklama da partideki metal yorgunluğuydu.  Ana hedef olarak değişimi gösterdi. Ve mesaisini ikiye böldü. Devlet yönetiminin ana mesaisini yürütürken, diğer yandan partinin 2019’da yerel, genel ve cumhurbaşkanlığı seçimlerinden başarıyla çıkabileceği bir değişimi gerçekleştirmek için yol haritasını uygulamaya başladı. Önümüzdeki aya kadar partinin ilçe kongreleri, şubata da kadar da il kongreleri tamamlanacak. Asıl silkelenme yerel yönetimlerde olacak. Erdoğan, 2019 yerel seçimini zıplama tahtası olarak görüyor. Cumhurbaşkanı, çok farklı dinamiklerin etkisine açık olan ve iktidardaki partilerin her zaman genel seçimden daha düşük oy aldıkları yerel seçimin dezavantajlarını iyi biliyor. 16 Nisan referandumunda, “evet” oylarını aşağıya çekerek belirleyici olan başta İstanbul ve Ankara olmak üzere metropol kentlerde en küçük bir hataya tahammülü yok.  Bu nedenledir ki Ak Parti deneyiminde yüzde 25’lere ancak ulaşan yerel yönetimlerde değişim oranının bu kez yüzde 50’ye yaklaşmasına kesin gözüyle bakılıyor.  Erdoğan, açık açık söyledi. “Önceden yüzde 34’le seçim kazanıyorduk. Şimdi çıta yüzde 50 artı 1” dedi. “En küçük bir yanlış bizi götürür” dedi. Sadakatin önemini, şahsi hesapların akıbetini üstüne basa basa vurguladı. Heyecanını kaybedenlerin, artık kapı kapı dolaşmayı zül sayanların, partiyi aşağı çekenlerin, sadece kendine çalışanların partide yerinin olmadığını ilan etti. Yerel yönetimler için vatandaş memnuniyeti, seçmene dokunan mikro projeler, bütçe kullanımı, yolsuzluğa bulaşmamış olma ve tabii başta FETÖ olmak üzere siyasi temizlik kriterleri koydu. AK Parti çürüme, iktidar yorgunluğu, yolsuzluk, vatandaştan kopma gibi eski hastalıkların panzehri olarak doğdu, serpildi. Önce 7 Haziran seçimlerinde, ardından 16 Nisan referandumunda alınan sonuçların çaldığı alarm zilini iyi okuyan Erdoğan, kuruluşundaki Ak Parti’yi dirilterek, “tarihi bir dönüm noktası” dediği 2019’da yeni bir hikâye yazmak istiyor. Bu nedenle Ak Parti açısından sancılı bir süreç ilerliyor, ilerleyecek.  Ankara siyasetinde hareketlilik yılbaşına doğru tırmanacak.  Cumhurbaşkanı’nın, Ankara, Bursa, Balıkesir, Uşak, Niğde ve Nevşehir belediye başkanlarının istifasını istediği yolundaki haberlere başka iller, başka isimler eklenecek.  Gidenlerin yerine çok sürpriz isimler konuşulacak. Çünküsü, dün Erdoğan’ın, Ankara Büyükşehir Belediye Başkanı Melih Gökçek’in istifasının istenip istenmediği yolundaki soruya verdiği yanıtta. İddiayı, “şimdilik” kaydıyla reddeden Erdoğan, “Çünkü değişimi dönüşümü biz seçime kadar yaşıyoruz, yaşayacağız. O metal yorgunluğu dediğim konu, bütün bunları kapsayan bir konuydu. Çok daha diri, dinamik güçlü bir yapıyla seçimlere hazırlanıp gireceğiz” dedi. İdari sistemde transformasyon, ekonomide istikrar, yenilen Ak Parti’yle 2019 zaferi ve dış politikada doğru maliyet hesabı. Erdoğan’ın gündeminin köşe taşları. 
Cumhurbaşkanı Erdoğan’ın referandum yanlışından dönmesi halinde Kuzey Irak yönetiminin yanında olacağını belirtti. Çavuşoğlu hesap hatası yapan Barzani’den referandumun iptalini beklediklerini, aksi takdirde atacakları adımlar olduğunu dile getirdi. Cumhurbaşkanı Tayyip Erdoğan’ın, yeni yasama yılının açılış töreninde yaptığı konuşmada Kuzey Irak referandumuna ilişkin ifadeleri gündemde. Erdoğan, referandumun kimseye yarar sağlamayacağını, Türkiye’nin Kerkük üzerinden tehdit edilmesine izin verilmeyeceğini söyledikten sonra iki kritik cümle kurmuştu. Cumhurbaşkanı, “Kuzey Irak yönetimi, yaptığı yanlıştan dönme erdemini gösterdiğinde, Türkiye, devleti ve milletiyle bu kardeşlerimizin yanında olmaya devam edecektir” dedi. Türkiye’nin güvenliği Erdoğan’ın, yönetim ile halkı birbirinden ayıran bir yaklaşımı ifade eden bu cümlesinden önceki sözleri ise şöyleydi: “Konunun daha tatsız noktalara varmadan, bir an önce suhuletle ve sağduyuyla çözümü en büyük arzumuzdur.” Referandumu önlemek için hem bölgesel hem de küresel bazda yapabileceği bütün diplomatik girişimleri yapan ancak Barzani’yi projesinden vazgeçiremeyen Ankara’nın izlediği yol; üç yaptırım seçeneğinin içinde askeri seçeneğin hemen zikredilmesi ve Türkiye’nin şahin yönünün öne çıkması nedeniyle özellikle içeride eleştirisi konusu. Bu eleştirilere, Suriye ve Irak sahasında askeri müdahalenin hiçbir zaman kazananının olmadığı gerçeğinden hareketle hak verebiliriz. Bununla birlikte, referandumun açtığı bağımsızlık kapısının Türkiye’nin özellikle iç huzur ve güvenliği açısından yaratabileceği radikal tehditler düşünüldüğünde, yaptırımların sertliği konusundaki seri açıklamaların hangi hassasiyetle dile getirildiğini de anlamak gerekiyor. Erdoğan’ın Meclis konuşmasından yukarıda aktardığım iki cümleye de bu açıdan bakmak doğru olur. Dikkat edilirse, Erdoğan’ın 26 sayfalık konuşmasında 3 sayfa ayırdığı Kuzey Irak referandumu bölümü, bu gelişmenin herhangi bir karşılığı olmadığı ve asıl sıkıntının referandumun olumsuz sonuçlarının kimin işine yarayacağı üzerine inşa edilmiş. Ne diyor Erdoğan; “Kadim devletlerin dahi varlıklarını korumakta zorlandıkları bir kaotik dönemde, bölgesel bir yapının bağımsızlık iddiası, başka güçlerin oyuncağı olmaktan öte bir anlam taşımayacaktır.” ‘Adım atarız’ Bu genel perspektifin ardından hâlâ geri dönüş yolunun açık olduğunu vurguluyor ve Türkiye’nin yardıma hazır olduğunu söylüyor. Bir yandan Kuzey Irak yönetimine devreye sokulan ön yaptırımlarla “İşin şakası yok” mesajını veren, diğer yandan da yumuşak güce hâlâ fırsat tanıyan bir yaklaşımdan söz ediyoruz. Bu noktada, önceki gece yeni yasama yılı vesilesiyle verilen resepsiyonda sohbet ettiğimiz Dışişleri Bakanı Mevlüt Çavuşoğlu’nun sözlerini aktarmak yararlı olur. Dışişleri Bakanı, Türkiye’nin uygulamaya başladığı yaptırımlar konusunda, “Eğer durdurmazlarsa daha atacağımız adımlar olur. Biz hala bekliyoruz ki iptal etsinler” dedikten sonra, IKYB Başkanı Mesut Barzani’ye referandum gerçekleştirse olabilecek her şeyi söylediklerini anlattı. Çavuşoğlu şu ifadeleri kullandı: “Esasen başından herkes söylediği zaman ‘erteliyorum’ dese masada çok güçlü olacaktı. Herkes destekçisi olacaktı. Referandum yaparak masada güçlü olacağını sandı. Çok ciddi bir hesap hatası yaptı. Şu anda masada referandum öncesi kadar güçlü değil. Ama yine de anayasada yazılı hakların hepsinin verilmesi lazım.” Dışişleri Bakanı, Barzani’ye, işin başında, “Aracı, garantör olalım”, “Siz ülkelerin isimlerini söyleyin, bunlarla beraber olalım” dediklerini belirterek şöyle devam etti: ‘En az zarar bizden’ “Referandum olduğu zaman başına gelebilecek şeyleri söyledik. Gene, ‘en az zarar bizden gelir’ dedik. ‘İçeride ve dışarıda sizi mahvedecekler’ dedik. ‘PKK’yı üzerinize salacaklar’ dedik. Siyasi partilerin çoğunluğu karşı. Son güne kadar Talabani’nin partisi, Goran karşı. İslami cephe partileri bir tanesi hariç karşı. Sandığa giderken artık dönse siyaseten zor durumda kalacak. Vatandaşın çoğu karşı.” Dışişleri Bakanı’nın bu hafta Fransa Dışişleri Bakanı ile kritik bir görüşmesi var. Fransa, Bağdat’la Erbil arasında uzlaşma yollarının zorlayan ülkelerin başında geliyor. Irak Başkanı Haydar İbadi ile Barzani Fransa’da buluşacak. ‘Dondurma ihtimali’ Kulislere yansıyan bilgiler, Ankara’nın sahada, referandum kararının dondurulması için alt düzeyde mekik diplomasisini sürdürdüğünü gösteriyor. Dün gece Çavuşoğlu’na, “Barzani’nin referandumu dondurma ihtimali var mı?” diye sorduk. “Dondurma ihtimali var, olmalı da” diye yanıt verdi. Bakanın sözleri, askeri seçeneği son sıraya koymak zorunda da olan Ankara’nın yaklaşımını özetliyor. Cumhurbaşkanı’nın yarın gerçekleştireceği İran seyahati de bu bağlamda kritik önem taşıyor. Burada bütün mesele, Türkiye’nin “önce ateş edip sonra nişan alma” tuzağına düşmemesiydi. Hele konu, “Kürtlerin bağımsızlığı” diye özetlenebilecek kadar çetrefilliyse. Erdoğan’ın sözleri, Çavuşoğlu’nun açıklamaları, gerekli uyarıların, zamanında yapıldığını gösteriyor. Evet; Ankara yaptırımlar konusunda kararlı ancak 10 yıl öncesine kadar Kuzey Irak aleyhine asimetrik olan ilişkinin, bugün ortak maliyetler üreten bir düzleme taşındığının da farkında.
Meclis, yeni yasama yılına kritik bir dönemde başladı. Dışarıda; küresel güçlerin Irak ve Suriye haritalarını yeniden masaya yatırdığı, içeride ise seçim yılı olan 2019 öncesi, birçok radikal adımın atılabileceği, değişimin yaşanabileceği bir siyasi atmosfer. Yasama yılının açılışı nedeniyle TBMM Genel Kurulu’na hitap eden Cumhurbaşkanı Tayyip Erdoğan’ın konuşması tam da bu çerçeveye uygun, üst perdeden ve netti. Erdoğan’ın Kuzey Irak’ta Türkiye’nin uyarılarına rağmen gerçekleştirilen referandumun ardından uygulanacak yaptırımlarla ilgili sözleri merak ediliyordu. Cumhurbaşkanı, referandumun; Kürt, Arap ve Türkmenler için hayırlı bir sonuç vermeyeceğinin altını çizerken, kararlı ancak yapıcı bir dil kullandı. “Kuzey Irak yönetimi, yaptığı yanlıştan dönme erdemini gösterdiğinde, Türkiye, devleti ve milletiyle bu kardeşlerimizin yanında olmaya devam edecektir” dedi. Erdoğan’ın bu ifadesi, Ankara’nın Kuzey Irak referandumunun olası sonuçlarına ilişkin hassasiyetinin de Kuzey Irak-Türkiye ilişkilerinin vazgeçilmezliğine de vurgu yapıyordu. Reform fırsatı Erdoğan, iç siyasete yönelik mesajlarını verirken AK Parti Genel Başkanı kimliğine mesafelenmeye özen gösterdi. 16 Nisan’da yaşama geçen Cumhurbaşkanlığı Hükümet Sistemi’ne uyum için yapılacak değişikliklerin teknik düzeyde kalmaması gerektiğinin altını çizdi. Asıl beklentisinin “kapsamlı bir reform” olduğunu vurguladı. Cumhurbaşkanı günü kurtaran, teknik değişikliklerle yetinilmesine karşı. Bu nedenle, seçim yasası, siyasi partiler yasası, seçim barajı gibi başlıkları da içeren kritik düzenlemeler için çok beklenmeyeceği ortada. Erdoğan, en dikkat çekici mesajlarından birini, doğrudan hükümete verdi. Kamu mali disiplininden taviz vermeden, vatandaşın günlük hayatını kolaylaştıracak, geleceğe daha güvenle bakabilmeyi sağlayacak tedbirler alınmasını istediğini belirtirken, milleti huzursuz ve tedirgin edecek, kafasında soru işaretleri oluşturacak gereksiz adımlardan kaçınılması gerektiğini de vurguladı. Bu ifadeleri, büyük tepki toplayan yüzde 40’lık taşıt vergisi zammından, devletin bekası için fedakarlık gösterecek tek kesimin halk olmadığına kadar geniş bir çerçevede yorumlandı. Nitekim, dün akşam Meclis resepsiyonunda Erdoğan, “Zam oranını Bakanlar Kurulumuz tekrar bir değerlendirirse, o değerlendirmeden sonra ne yapabilir, tekrar bir düşürme olur mu olmaz mı, o tabi hükümetimizin takdiridir” ifadelerini kullandı. 2019 dönüm noktası Mesajlarının nasıl karşılık bulacağını bekleyeceğimiz bir diğer adres Meclis. Konuşmasını, Türkiye’nin 2023 hedeflerine er veya geç ulaşacağını söyleyerek bitiren Erdoğan, tüm partilere “Kritik dönemden en güçlü şekilde birlikte çıkalım” çağrısında bulundu, 2019’u “dönüm noktası” olarak tarif etti. Erdoğan, MHP’ye referandum desteği nedeniyle teşekkür ederken, oturuma katılmayan HDP’ye mesajını ise Meclis’ten ayrılırken, siyasetçi gömleğini giyerek yaptığı, “Onların yeri Kandil, biliyorsunuz” açıklamasıyla verdi. Erdoğan’ın konuşması bu tarihi dönemde iç siyasette istikamet gösteren, dış siyasette uyarılar içeren nitelikteydi.  
Türkiye, Behzat Ç.’nin yaratıcısı olarak tanıdığı, yazar Emrah Serbes’i konuşuyor. Bir baba ile kızının ölümüne yol açan trafik kazasında, aracı kullanan kişinin kendisi olduğunu 6 gün sonra Twitter’dan itiraf eden Serbest, ontolojik bir tartışma başlattı. Bu gerçekten bir itiraf ve pişmanlık mı? Bir kesim, doğan her günün kendisi için azap olacağını söyleyen Serbes’in hasret kalınan bir vicdanla hareket ettiğinde birleşti.  Eleştiren daha büyük bir kesim ise arkadaşı Kenan Doğru’nun suçu üstlenmesine izin veren Serbes’in alkolün etkisinden kurtulduktan sonra itirafta bulunduğunu savunuyor. Somut bilgiler, Serbes’i eleştirenlerin elini güçlendiriyor. Zira kazanın mağduru Özçelik ailesinin avukatı Burcu Ece Güler ve savcılıktan gelen bilgiler Serbes’in zaten yakalanacağını gösteriyordu. Savcılık, aracın şoför mahallindeki hava yastığında bulunan kan izinin suçu üstlenen Doğru’nun kanıyla karşılaştırılmasına karar vermişti. MOBESE kayıtlarına da bakılacaktı.  Arabası pert hale gelmesine rağmen Serbes, olaydan sonra hastaneye gitmek istememişti. Buna karşılık, olaydan sonra bir psikiyatri kliniğine yatmıştı. Serbes’in zaten yakalanacağı için teslim olmayı seçtiği öne sürülüyor. Serbes tutuklandıktan sonra “Tanırım, iyi çocuktur” yazanlar da oldu, “Bu vicdana ihtiyacımız vardı” diyerek öven de. Açık ki ihtiyacımız olan bu değildi. Kaleme aldığı antikahraman Behzat Ç., tüm kötü yanlarına rağmen, işlediği suçu arkadaşının üstlenmesini istemezdi örneğin. Bu kadar büyük bir travmadan hemen sonra hatalı davransa da en geç ertesi gün kendine gelirdi. Bir yandan ölen iki kişinin acısını yaşarken, “kendini cezaevi koşullarına hazırlamak” gerekçesiyle günlerce muhasebe yapmazdı. Haberlere göre Serbes, olaydan hemen sonra, “Hazır değilim” diyerek, arkadaşı Kenan Doğru’dan aracı kullandığını söylemesini istedi. Kliniğe yattı, psikolojik destek alarak kendisini cezaevine hazırladı. Ama bir baba ve kızı hayattan koparıldı, anne yoğun bakımda yaşam savaşı veriyor. Doğru’nun Serbes’in yerine cezaevinde yattığı gerçeği de ortada. Serbes’in kazadan önceki yaşamı, kişiliği, tarzı vs. üzerinden bir eleştiri getirmek gereksiz. Yazdıklarının edebi niteliğiyle de yaşananların hiçbir ilgisi yok. İtirafnamesinde yaşamı boyunca haktan, hukuktan ve adaletten bahsettiğini söyleyen Serbes ve onun itiraf diye sunduğu büyük suçunu tam da bu kavramlar üzerinden eleştirmek gerekiyor. Evet, genç bir insan hatalar yapabilir, tüm bunlardan dolayı büyük vicdan azabı da çekebilir.  Ancak empatiyi önce doğru yerle, büyük acılar içindeki Özçelik ailesiyle kurmak gerekiyor. Serbes’in, “hazırlanan” itirafı Ertuğrul Özkök üstadımızın savunduğunun aksine ne affettirir ne de hafifletir. Bu nasıl bir vicdan muhasebesidir ki itirafnamesine, “Soyadım Serbes, sonunda (t) harfi yok” reklamasyonunu edebi bir derinlik gibi sunma cesareti eşlik edebilmiştir? “Müptezel” adlı kitabında da kanıtladığı gibi iyi bir yazardır Serbes, ama, “saygınlığını yitirmiş” tarifiyle artık Türk Dil Kurumu’nun lügatine göre maalesef müptezel kategorisindedir.
Irak Kürt Bölgesel Yönetimi, başta Türkiye, Irak merkezi hükümeti ve İran olmak üzere bölgeden ve dünyadan gelen uyarılara rağmen bağımsızlık referandumunu gerçekleştirdi. Önümüzdeki soru; referandum öncesinde “Bu yoldan dönüş yok, artık Irak’la komşu olacağız” mesajını veren Barzani’nin gerçekten bağımsızlık ilanına giden bir yola girip girmeyeceği.  Ankara, stratejisini öncelikle referandumun yapılmaması üzerine kurdu. Sıra stratejinin ikinci ayağına geldi: Referandumun erken sonuçlarını önlemek ve Irak’ın bölünmesi için kullanılmasını engellemek. Dolaylı ve doğrudan kullanım Türkiye, referandum öncesinde kararlılığını göstermek üzere askeri birlikleri sınıra kaydırdı, tatbikat başlattı. MGK ve Bakanlar Kurulu’nu acil toplayarak, yaptırım kararlarının alındığını dünyaya ilan etti. Barzani uyarıları dinlemedi.  Cumhurbaşkanı Tayyip Erdoğan ve hükümetten gelen mesajlara göre eldeki tüm yaptırım enstrümanları kullanılacak. Ankara’nın elinde Kuzey Irak yönetimi ve halkının gündelik yaşamını yakından etkileyecek kozlar var. Petrol satışının ve Habur ticaretinin durdurulması, Erbil’e uçakların inmesinin engellenmesi, diplomatik ilişkilerin kesilmesi ve askeri seçenek. Ankara, bölgesel ve uluslararası gelişmeleri izleyerek doğru zamanlamayla bunları kademeli olarak yaşama geçirecek. Ankara’nın elindeki yaptırım gücü yüksek. Ancak askeri seçeneğin son seçenek olduğu kesin. Ankara, bölgesel tecrübeler ışığında Silahlı Kuvvetler’in doğrudan ve dolaylı kullanımı mekanizmasını işletmeye başlamış durumda.  Dolaylı kullanımla diplomasiyi destekler çıkışlar yaptı. Sınıra birlik kaydırma, üçüncü aşamasına geçen tatbikat bunun örneği.  Önümüzdeki günlerde havada ve karada “sınırlı” askeri hareketlilikler artacak.  Askeri gücün doğrudan kullanımı ise ikinci seçenek. Bu seçeneğin alt başlıklarında ise “gözdağı verecek” operasyonlar da var, ulusal güvenlik tehdidi nedeniyle sınırın diğer tarafında Türk askeri varlığını artırma da var, ara bölgede kontrolü sağlama ve karşı askeri gücü hareketsiz bırakma da. Ankara’nın kararı, TSK’nın, politik hedefleri desteklemek için her aşamada dolaylı ve doğrudan kullanımı yönünde. Etkili sonuç alabilmek için bu yöntemlerin ekonomik, siyasi ve diplomatik yaptırımlarla birlikte kullanılacağı bir süreç söz konusu olacak. Tartışmalı bölgelerde kontrol Yaptırımlara rağmen Barzani’nin bağımsızlıkta ısrarcı olması durumunda senaryo değişecek. Türkiye, Irak hükümetiyle birlikte hareket ederek, sınır kapılarının kontrolünün peşmergeden alınması, tartışmalı bölgelerde askeri kontrol sağlanmasına kadar uzanan bir dizi önlemi çalışıyor.  İran’la da konjonktürel işbirliğine gidilerek bölgesel bir meşruiyetle hareket edilecek.  Barzani’nin tutumunu değiştirerek, Irak merkezi hükümetiyle anlaşma yoluna gitmesi halinde yol ve yöntemler değişebilir.  Ancak ABD ve İsrail’i arkasına alarak inadını sürdürürse, bölgeyi orta vadede büyük risklerin beklediği bir gerçek. Ankara’nın senaryo ve yol haritaları hazır. Barzani’nin seçeceği yol, bu senaryolardan hangisinin uygulanacağını gösterecek.
Cumhurbaşkanı Tayyip Erdoğan’ın ABD ziyareti kritik bir döneme denk geldi. Irak Bölgesel Yönetimi’nin referandum kararında ısrarcı olması, güney sınırımızdaki gelişmeler, ABD’nin FETÖ, Rıza Sarraf, Cumhurbaşkanlığı korumaları dosyalarındaki tutumu, Erdoğan’ın, ABD Başkanı Donald Trump’la yaptığı görüşmenin önemini artırdı. Erdoğan’ın, ABD ziyareti ve Trump’la görüşmesinin Türkiye’nin bu dosyalardaki kararlılığını aktarması açısından oldukça verimli geçtiği belirtiliyor. Trump görüşmesinde ana gündem maddelerinden biri Kuzey Irak referandumuydu. Dün Ankara kulislerinde, yakın zamana kadar referandumun ertelenmesi tezini işleyen ve zamanlamasını uygun bulmayan ABD yönetiminin, Türkiye’nin tezlerini desteklediği, bu desteğin de Erdoğan-Trump görüşmesinde ilk ağızdan dile getirildiği konuşuldu. Trump’ın, Ankara’nın kaygılarını anladığını açık şekilde söylediği, Erdoğan’ın bu konuda görüşmeden memnun ayrıldığı ifade edildi. Trump görüşmesinde önemli konulardan biri de ABD’nin PYD-YPG’ye verdiği sınırsız destekti. Yansıyan bilgilere göre, Erdoğan, ABD’nin YPG’ye verdiği silahların PKK tarafından kullanıldığına yönelik tespitleri dillendirerek, YPG’ye TIR’lar dolusu silah verilmesi politikasının yanlışlığını bir kez daha vurguladı. Trump’ın Türkiye’nin bu tespit ve eleştirilerine karşı yeni bir görüş ortaya koyamadığı belirtiliyor. Bir ayağında ABD yargısının olduğu diğer gündem maddeleri de Erdoğan-Trump görüşmesinin önemli başlıklarındandı. Erdoğan, ABD’deki Rıza Sarraf davasının ve dosyaya eski Ekonomi Bakanı Zafer Çağlayan’ın da dahil edilmesinin hukuki değil siyasi olduğunu kuvvetli ifadelerle tekrarladı. Bir önceki ziyaretinde eylemcilere müdahale eden korumalar hakkında yürütülen yargı sürecini, korumalarına silah verilmemesi kararını gündeme getiren Erdoğan, ABD’nin bu tutumunun yanlışlığını da ifade etti. Fetullah Gülen’in ve FETÖ yandaşlarının iadesiyle ilgili gönderilen koli koli evraka rağmen hiçbir aşama kaydedilmemesi, Erdoğan’ın bir diğer eleştiri konusuydu. Erdoğan’ı dikkatle dinleyen Trump’ın ise Türkiye’de tutuklu bulunan Papaz Andrew Brunson’un durumunu gündeme getirdiği ifade edildi. Görüşmenin ilginç bir diğer yanı, Trump’ın Türkiye’nin Rusya’dan alacağı S-400 savunma sistemi konusunda bir eleştiri yöneltmemiş olması. Erdoğan, Türkiye’nin bu temel konulardaki kararlılığını en üst düzeyde yeniden vurgulayarak Ankara’ya döndü. Dün yapılan MGK ve Bakanlar Kurulu toplantılarında Kuzey Irak referandumunun sonuçlarının Türkiye için bir ulusal güvenlik sorunu olacağı hem konunun muhataplarına hem dünya kamuoyuna ilan edildi. Bugün Meclis, Irak ve Suriye tezkeresini görüşmek üzere toplanıyor. Tezkere konusunda siyasi partilerin büyük çoğunluğu konsensüs halinde. Erdoğan, bu hafta Rusya Devlet Başkanı Putin’le görüşecek. 4 Ekim’de de İran’a gidecek. Türkiye, bir beka sorunu olarak gördüğü güney sınırındaki gelişmelere karşı siyasi, diplomatik, askeri ve ekonomik bütün adımları atmaya kararlı.  
Irak’ın bütünlüğü, terörle 40 yıldır mücadele eden Türkiye açısından sigorta. Uluslararası güçler ise “Kimin yönetmesi daha kârlı olur?” sorusundan hareket ediyor.  Barzani yönetiminin referandum cesaretini şimdi göstermesinin nedenleri ise tarihi perspektif ve dengelerde saklı. Kuzey Irak’ta Barzani yönetimi, kuzey Suriye’de YPG, DEAŞ gerçeğinden en çok yararlanan güçler. Koalisyonun gönüllü piyadesi olan Barzani ve YPG, DEAŞ’tan kurtarılan bölgelerde fiziki ve siyasi hakimiyet sağladı. Barzani ve YPG; ABD, Rusya ve İran’ın hakimiyet mücadelesinden doğan fırsatı kullanarak, bir gücün desteğini kaybederse diğer bir gücün devreye girdiği gerçeğiyle hareket etti. Bağdat yönetiminin siyasi ve askeri yetersizliği, bölgede ekonomik güçlükler yaşayan Barzani’yi savaşa girebilecek noktaya taşıdı. Uluslararası güçler henüz Irak’tayken harekete geçmek isteyen Barzani, hem liderliğinin devamı hem tarihi bir kişilik kazanabilmek için en uygun zamanın geldiğine inanıyor. Bu cesareti kazanmasında, ABD’nin “Referandumu iptal edin” yerine “Erteleyin” mesajı vererek, yolu açmasının etkisi büyük. ABD eski Başkan Yardımcısı Joe Biden’in 2015’teki, “Kürtlerin devlet kurduğunu göreceğiz” açıklaması da hâlâ akıllarda. Ve Kerkük. Barzani, Kerkük ve tartışmalı bölgelerde 2003’ten bu yana uyguladığı demografiyi değiştirme planını hızlandırdı.  Türkmen ve Arap nüfus hızla azalırken, resmi olarak 800 bin Kürt bölgeye yerleştirildi. Kerkük, derin trajediler yaşayarak vatan bildiği toprakların büyük bölümünü kaybetmiş, küllerinden doğan Türk halkı için, uluslararası güçlerin aksine, petrolden çok daha fazlasını ifade ediyor. 25 Eylül’de referandum yapma inadını sürdüren Irak Kürdistan Bölgesel Yönetimi ise Kerkük’ü bağımsızlığın anahtarı olarak görüyor. Türkiye ne yapacak? İki yıl önce Barzani’yi Diyarbakır’daki İbrahim Tatlıses’li, Şivan Perver’li organizasyona davet eden Türkiye şimdi askeri seçeneği kullanma noktasına kadar geldi.  22 Eylül’deki MGK ve Bakanlar Kurulu’nda şu olası yaptırımlar masaya yatırılacak, bir karar verilecek: - Habur sınır kapısı kapatılabilir. - Ankara için de maliyeti olmasına rağmen, Türkiye üzerinden yapılan petrol satışı durdurulabilir.  - Erbil’e inecek uçaklar için Türk hava sahası kapatılabilir. - Bağdat’a yakın politikalar tahkim edilebilir. - Türkiye’nin IKBY’ye verdiği para desteği kesilebilir.  - KDP temsilcisinin gönderilmesine benzer diplomatik adımlar atılabilir.  - İran’la birlikte, Sincar gibi bölgelere ortak operasyonlar yapılabilir. - TSK’nın peşmergeye verdiği eğitim sonlandırılabilir. Ankara’nın askeri seçenekler konusunda odaklandığı nokta Kerkük ve Sincar. Kerkük’te son 48 saatte yaşanan, Türkmen Milliyetçi Hareketi’ne silahlı saldırı gibi olaylar iç açıcı değil.  Şimdilik Habur’daki tatbikatla bir uyarı yapıldı. Türkiye, Kerkük’ün güvenliğini de sağlayacak, KDP ile PKK’nın çatışmasızlık anlaşması yaptığı Sincar’ı temizleyecek planlamalar yapıyor.  Dünya da teyakkuzda.  Bu referandum gerçekleşirse bölgedeki en küçük kıvılcımın, söndürülmesi güç bir ateş topuna dönüşmesi muhtemel.
Türkiye, taşıdığı insani değerler nedeniyle hem Ortadoğu, hem de Batı için farklı karakterde bir ülke. Anadolu’yu ziyaret edenlerin bir daha buradan kopamamasının, övgüyle bahsetmesinin nedenlerinden biri de saygı, misafirperverlik, yardımseverlik gibi değerler.  Çok kültürlü, mistik ve büyüleyici coğrafyaya sahip Türkiye’yi anlatmak için bu değerler az bile.  Ancak bir de bu topraklarda yaşananlar var.  Hakikatle yüzleşmek hiçbir toplumu kötü kılmaz.  Uygarlık tarihi, insanın iyi ve kötüye ait değerleri biriktirmesiyle oluşmuş, daha iyiye evrilmesi için derslerle dolu bir serüven. Ama yüzleşememek bütün toplumlar için sonuçları mutlaka görülen bir hastalık. Cezaevindeki eski HDP Milletvekili Aysel Tuğluk’un vefat eden annesi Hatun Tuğluk’un İncek’teki mezarlığa defnedileceği sırada yaşananlar toplumun büyük bölümünün canını yaktı. 80 yaşındaki bir annenin cenazesinin, herkes gittikten sonra, mezarlığa kepçe getirmeyi göze alan nefret yüklü bir topluluk tarafından parçalanabileceği endişesiyle mezarlıktan çıkartılarak taşınmasıyla toplum sarsıldı. Toplumun bu refleksi elbette sevindirici. Ancak yüzleşme dediğimiz tam bu noktada gerekli. İşlenen nefret suçunu yerinde görenler ya da sessiz kalarak meşruiyet kazandıranların tutumunu nasıl değerlendireceğiz? Saldırıyı sadece milliyetçi hassasiyet olarak mı göreceğiz, yoksa zeminine mi ineceğiz? Hadiseye münferit demek de mümkün değil. 2007’de Gölbaşı Mezarlığı’na HDP’li Sırrı Sakık’ın vefat eden eşinin defnedil- mesinden sonra “Teröristlerin eşi buraya defnettiniz” sözleriyle yapılan konuşmalar, defin için direnilmesi akıllarda. 2010’da o dönem partisi kapatılan, HDP’li Ahmet Türk’ün kiraladığı evin kontratının iptal edilerek, müstakbel komşularının “İstemezük” baskısıyla o eve taşınmasının engellenmeye çalışılması da. Olaydan sonra 10 sakini gözaltına alınan İncek köyü, terörle mücadelede şehit vermiş bir köy. Köyün mezarlığında şehit ve gazilerin mezarları var. Olay da köydekilerin cenazeden haberdar edilmesinden sonra, arabalarla mezarlığa gelinmesiyle gelişmiş. Gelen ilk grubun gözaltına alınmaması olayları bu seviyeye taşımış. Ankara Valiliği’nin “sataşma girişimi” gibi tepki çeken bir ifadeyle anlattığından çok daha vahim, cenazeye ve sahiplerine yönelik bir saldırı söz konusu. İçişleri Bakanı Süleyman Soylu’nun doğru refleksi, iktidar ve muhalefetin ortak tepkisiyle tansiyon düştü ama kalpte acılar kaldı. O acıyı, sosyal medyada utanç verici yansımalarını gördüğümüz şekliyle, “Bunlar terörist” gibi bir söyleme sığınıp, ezber ve sloganlarla yok saymak ayıbı büyütmekten başka işe yaramaz. Kalp kırıklığı da belli ki cenaze sahipleri, Tuğluk ailesiyle sınırlı değil. Kendini bu ülkeye ait hisseden binlerce yurttaşın yansıttığı öfke kırgınlığın boyutunu gösteriyor. Ve o kırgınlık inanın bana ne şehit ailelerinin acısını dindiriyor, ne terörden canı yanan bu ülkenin bütün yurttaşlarının yükünü hafifletiyor. Sadece, tam da ülkenin ortadan ikiye ayrılması için can atan PKK’nın hayallerine hizmet ediyor.
Cumhur-başkanı Recep Tayyip Erdoğan, BM Genel Kurul toplantısına katılmak üzere hafta sonu ABD’ye gidecek. Burada, başta ABD Başkanı Trump olmak üzere ikili görüşmeler de gerçekleştirecek. Cumhurbaşkanı, bu kritik gezi sonrasında daha çok içeriye dönük bir mesai yürütecek. AK Parti Genel Başkanlığı’nı devraldıktan sonra, partideki metal yorgunluğunu ortadan kaldırmak amacıyla bir yol haritası çizen Erdoğan, gerekli adımları atıyor, attırıyor. Önümüzdeki bir yılın takvimi belli. Kasım ayına kadar AK Parti’nin ilçe kongreleri tamamlanmış olacak. Kasım-Şubat 2018 arasında il kongreleri bitirilecek. Erdoğan, Şubat 2018’den itibaren ağırlığı tamamen yerel yönetimlere verecek. Eylül 2018’deki AK Parti Olağan Kongresi’ne kadar teşkilatlar ve belediyelerdeki değişiklikler tamamlanacak. Yüzde 40 değişim Geçmiş uygulamalar, milletvekili seçimlerinde AK Parti grubunda yüzde 60-65 bandında değişiklik olduğunu gösteriyor. Bu değişim oranı teşkilatlarda da geçerli. Yerel yönetimlerde ise değişim oranı genellikle yüzde 25 oranında kalmıştı. Gelen bilgiler, 2019’daki yerel seçimde, belediye yönetimlerindeki değişimin yüzde 40’lara çıkabileceğini gösteriyor. Erdoğan, 2019’daki ilk seçim olan yerel seçimi, diğer iki seçim için işaret fişeği olarak görüyor. Belediyelerle ilgili istediği raporları bir süredir inceliyor. Erdoğan, bugün AK Partili belediye başkanlarıyla bir araya gelerek değişim mesajlarını verecek. 2018 ekonomi yılı AK Parti’ye ulaşan bilgiler, halkın özellikle doğrudan kendisiyle ilgili mikro projeler konusunda talepleri olduğu yönünde. Erdoğan, Eylül 2018’deki olağan kongreye kadar bu değişim sürecinin tamamlanmasını hedefliyor. 2018’e yönelik temel hedef ise ekonomide toparlanma ve istikrar. Erdoğan’ın ekonomik istikrar, büyüme, yatırım olanaklarının artırılması başlıklarındaki mesajları son dönemde yoğunlaştı. Cumhurbaşkanı, Kazakistan dönüşünde gazetecilere yaptığı açıklamada, bankacılık sistemine ilişkin net mesajlar verdi. Erdoğan’ın, parti kurullarında yaptığı değerlendirmelerde de 2018’in ekonomik istikrar açısından ne kadar kritik bir yıl olduğunu hatırlatarak, “Buradan yüzümüzün akıyla çıkalım” dediği belirtiliyor. Cumhurbaşkanı’nın, bu nedenle de normal koşullarda 2019’da yapılması gereken genel seçim ve Cumhurbaşkanlığı seçiminin 2018’e çekilmesi düşüncesine hâlâ mesafeli olduğunun altı çiziliyor. Erdoğan, seçimlere kadar, AK Parti’de değişimi sağlamak, ekonomik büyümeyi sürdürmek, Suriye ve Irak kaynaklı çetrefilli problemleri Türkiye lehine kontrollü bir noktada tutabilmek, ABD ve AB ile ilişkilerdeki tansiyonun yükselmesini önlemek olarak sıralanabilecek dört temel alanda mücadele edecek. Cumhurbaşkanı, bu aks üzerinde önce yerel seçimden, ardından da genel seçim ve Cumhurbaşkanlığı seçiminden zaferle çıkmayı hedefliyor. Parti içi barış da haliyle Erdoğan’ın gündeminde. Bu noktada, son günlerde eski başbakan Ahmet Davutoğlu’nun TBMM Başkanlığı’na aday gösterileceği iddiaları kamuoyuna yansıdı. Ne Davutoğlu’na böyle bir teklif götürülmüş ne de Davutoğlu’ndan böyle bir talep gelmiş.
CHP lideri, Adalet Yürüyüşü ve Adalet Kurultayı için ‘sözde’ ifadesini kullanan Danıştay Başkanı Zerrin Güngör’ü eleştirirken, “Danıştay’a da gölge düşürüyor. Çünkü Danıştay’ı temsil ediyor. Önümüzdeki günlerde bu konuda bir adım atacağız” dedi CHP’nin 94. kuruluş yıldönümü nedeniyle önceki akşam Nazım Hikmet Kültür Merkezi’nde düzenlenen resepsiyonda, CHP Genel Başkanı Kemal Kılıçdaroğlu ile konuşma olanağı bulduk. Kılıçdaroğlu’na ilk olarak Danıştay Başkanı Zerrin Güngör’ün açıklamalarını sordum. Yargıtay’ın Adli Yıl Açılış Resepsiyonu’nda konuştuğum Güngör, CHP’nin “Adalet Yürüyüşü ve Adalet Kurultayı” için “Şimdi sözde Adalet Yürüyüşü, sözde Adalet Kurultayı... Kim için adalet, neyin adaletini arıyorsunuz? Yargıyı da töhmet altında bırakıyorsunuz. Biz adalet terazisini çok hassas tutuyoruz. Siz bu söylem ve davranışlarla yargıya güveni zedelerseniz, bundan bütün toplum zarar görür” ifadelerini kullanmıştı.  ‘İktidarın sözcüsü’ Kılıçdaroğlu’nun bu açıklamalara tepkisi sertti: “Normalde yargıçlar konuşmazlar. Yargıçlar kararlarıyla konuşurlar. Çünkü konuşmaları ihsas-ı rey demektir. Görüşlerini önceden açıklamazlar. Dünyanın bütün saygın yargıçları da bu kurala uyarlar. Bu kurala uymayanlar kendi iradelerini iktidara ipotek ederler. Onlar talimatı iktidardan aldıkları için iktidara her ortamda hoş görünmek isterler. İktidarın taleplerini yerine getirdikleri zaman makamlarında yükseldiklerini sanırlar. Danıştay Başkanı’nın böyle bir pozisyonda olması beni çok üzmüştür. Danıştay gibi önemli bir mahkemenin başkanı siyasette açıkça taraf olduğunu ifade etmiştir. Bu onun yargıç olma kimliğini ortadan kaldırmıştır. Biz artık onu siyasette taraf olarak görüyoruz. İktidar partisinin Danıştay’daki sözcüsü olarak görüyoruz. Bunu yaratan kendisi. Kendi saygınlığını dinamitleyen kendisi. İşin garip tarafı sadece kendi saygınlığına gölge düşünmüyor, Danıştay’a da gölge düşürüyor. Çünkü Danıştay’ı temsil ediyor. Önümüzdeki günlerde bu konuda bir adım atacağız.” Kılıçdaroğlu, nasıl bir adım atılacağı sorusuna ise “Onu şimdi söylemeyeyim, yasal bir adım atacağız” yanıtını vermekle yetindi. Arslan’a destek Kılıçdaroğlu’na, Anayasa Mahkemesi Başkanı Zühtü Arslan’ın, 30 Ağustos tebrigatı sırasında Cumhurbaşkanı Tayyip Erdoğan’a kafa selamı verirken görüntülendiği fotoğraf da soruldu. CHP lideri, Arslan’ın, “Kadraj oyunu” sözleriyle tepki gösterdiği fotoğrafı şöyle yorumladı: “Ben o görüntüyü izledim. Başkanın, o görüntülerde uzun süreli eğilmesi söz konusu değil. Baktığınız zaman o gerçeği görüyorsunuz. O nedenle AYM Başkanını radikal bir dille eleştirmek haksızlık olur.” ‘Vekil tutuklanamaz’ Kılıçdaroğlu, cezaevindeki HDP Eş Genel Başkanı Selahattin Demirtaş’ın, bin kişiye gönderdiği, “Tutuklamalar haksız, bize sahip çıkılmıyor” mesajını içeren mektubu için de şunları söyledi: “Anayasa Mahkemesi, ‘Milletvekili tutuklanamaz’ diyerek, bu konuda görüşünü beyan etti zaten. Siyasetçinin görüşünü beyan etmesine gerek kalmadı. Nedeni de; ‘milletvekillerinin temsil yetkisi var, temsil yetkilerini parlamentoda kullanıyorlar, seçilerek gelmişler, dolayısıyla bunlar yargılanabilir ama tutuklanamaz’ diye karar veriyor. Milletvekilleri yargılanabilirler, dokunulmazlığı kalktığı zaman, kaçacak göçecek durumları da yok. Parlamentoya gelip görevlerini yapacaklardır. Biz AYM’nin tutuklu milletvekilleriyle ilgili verdiği kararın evrensel hukuk ilkelerine uygun olduğunu düşünüyoruz. Ben bunu defalarca dile getirdim, milletvekillerinin tutuklanmasını doğru bulmadığımızı. Çünkü asıl olan tutuksuz yargılamadır. Yasa da öyle evrensel hukuk kuralları da. Ama ağır bir cürüm olur, bir suçüstü hali olur, ceza kanununda vardır. O kuralara göre gerekirse tutuklanır ama o kuralların hiç birisinin milletvekilleriyle ilgili yok. Aynı şekilde gazeteciler için de. En tipik örneği Ahmet Şık. Nesi var Ahmet Şık’ın Allah aşkına? Balyoz, Ergenekoncu diye, FETÖ ile ilgili niye kitap yazdın diye aldılar, şimdi de FETÖ’cü diye alıyorlar.” ‘Kürt-Arap çatışmasından endişeliyiz’ Meclis Başkanlığı seçimi için “adayın belli olup olmadığı, ittifak olup olamayacağı” sorularına, “Daha belli değil. Arkadaşlarımızla konuşuruz onu belirleriz” yanıtını veren Kılıçdaroğlu, Kuzey Irak’ta yapılacak bağımsız referandumu konusunda iktidar ile MHP lideri Devlet Bahçeli’nin birbirinden farklı açıklamalar yaptığı yönündeki soru üzerine şunları söyledi: “Gayet açık, biz Irak’ın toprak bütünlüğünü savunuyoruz. Öteden beri savunuyoruz. Bu sadece bizim düşüncemiz de değil. BM’nin Güvenlik Konseyi’nin bu konuda görüş bildiren, uluslararası hukuk böyle bildiriyor. Oranın toprak bütünlüğünden yanayız. Tıpkı Suriye’nin toprak bütünlüğünden yana olduğumuz GİBİ. Irak Anayasası var, Irak Anayasasına göre bölgesel Kürt Yönetimi var. Ona itirazımız var mı, itirazımız yok. Neden, bizim ülkemiz değil ki orası Irak. Oturmuşlar anayasalarını yapmışlar. Referandumu doğru bulmuyoruz. Dış politikadan sorumlu arkadaşımız neredeyse her hafta basın toplantısı yapıp açıklıyor. Doğru bulmuyoruz. Bunun bir Kürt-Arap çatışmasına yol açmasından da ciddi endişe duyduğumuzu da defalarca söyledik. Bölgenin bu kadar sorunu varken, sorunu çözme yönünde adım atmak varken, tam tersine yeni sorunları bölgeye taşımanın mantığı yok.” ‘Eğer teröristse çıkarlar belgesini ortaya koyarlar’ CHP Milletvekili Sezgin Tanrıkulu, Hakkari’de, silahlı insansız hava aracı (SİHA) ile öldürülen kişileri gündeme getirerek, bu kişilerin olaydan önce güvenlik noktasından sorunsuz geçmesine rağmen neden SİHA ile vurulduğunu sormuştu. Tanrıkulu’nun bu açıklamalarına Cumhurbaşkanı Erdoğan ve İçişleri Bakanı Süleyman Soylu başta olmak üzere büyük tepki geldi. Kılıçdaroğlu, bu tepkiler konusunda da şu yorumu yaptı: “Sezgin Bey’in basın toplantısını dinlediniz mi bilmiyorum. Orada Sezgin bey sivil vatandaşların öldürüldüğünü söylüyor. Deniliyor ki bunlar sivil değil, terörist. Devletin istihbaratının elinde bilgi var mı, bilmiyoruz. Ama gerçek var, oraya gitmeden önce güvenlik kontrolünden geçip gidiyorlar. Terörist ise orada tutuklanması lazım değil mi? Terörist gelmiş, o teröristi bırakır mısınız? İstediği ne Sezgin Bey’in, istediği şu; bu olayın aydınlatılmasını istiyor. Güvenlik kontrolünden geçip gidiyorsunuz, güvenlik güçleri ‘gidin’ diyor, köyüne mi gidiyor bilmiyorum, bir yerlere gidiyor. Güvenlik kontrolünden geçmese verilen tepkiye bir anlam veririm ama güvenlik kontrolünden geçiyor. Sonra mesela bunlardan birisinin altı çocuğu var, çalışıyor bu adam. Eğer bu adam teröristse, hatta birisi Van’da şu anda bir hastanenin tesisat işlerini yapıyor.. Teröristse gidip yakalarsınız. Bizim isteğimiz şu; bunu Sezgin Tanrıkulu üzerinden özel suçlama alanı yapmadan, olayın sağlıklı ve sağduyulu aydınlatılması. Biz de onu istiyoruz. Aydınlatılsın, teröristse çıkarlar belgesini koyarlar.”  ‘Biz CHP’yiz’ Kılıçdaroğlu’na, CHP’nin 2019’da HDP ile seçim ittifakı yapacağı iddiaları da soruldu. CHP lideri şu yanıtı verdi: “Yani herkes kendisine göre bir yayın yapıyor. Biz niye ittifak yapalım biz CHP’yiz. Bizim öyle ittifak yapma gibi bir düşüncemiz söz konusu değil. Ha şunu sorarsanız, ‘Kürt kökenli vatandaşlardan oy istiyor musunuz?’ Evet istiyoruz. Bütün vatandaşlardan oy istiyoruz. Ankara, İstanbul, Diyarbakır, Mardin Diyarbakır, İzmir. Herkesten oy isteriz. Bu bizim hakkımız, benim hakkım olduğu kadar bütün partilerin de hakkı. Bütün partiler niye iktidar olmak isterler, nasıl olurlar? Giderler vatandaştan oy isterler, şunu yapacağım, bana oy ver iktidar olayım şu sorunu çözeyim. Bunun için A partisi B partisi ile ittifak yapmanın mantığı yok. Öyle bir düşüncemiz de yok ama bazı çevreler kendilerine göre kurgu haberler yaparlar. Onları çok ciddiye almıyoruz.” 
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
Ali Ece
OECD geçen hafta önemli bir rapor yayımladı. Özellikle Türk ailelerinin bu raporu çok iyi inceleyip önerileri uygulamasında yarar var. Rapor, öğrencilerin işbirliği yapmaları halinde takım çalışmalarına yatkınlığını araştırıyor. Buna göre spor yapan, evde ailesine yardımcı olan ve arkadaşlarıyla dışarda vakit geçiren çocukların takım çalışma becerileri de gelişiyor. Ama sürekli evde oturup video oyunu oynayanlar bu alanda geride kalıyor. Arkadaşımız Önder Öndeş’in yaptığı habere göre, Türkiye’de öğrenciler 35 ülke arasında bu becerilerde son sırada yer aldı. İşte OECD’nin yeni raporunda öne çıkanlar: - Gün içinde fiziksel aktivite yapanların işbirliğine dayalı problem çözme becerileri ile takım çalışmasındaki performansları daha yüksek. - Okul dışında internet ve sosyal ağlarda vakit geçiren öğrencilerde de işbirliği becerileri daha iyi. - Video oyunlarını çok oynayan öğrencilerin, oynamayanlara göre bu becerileri daha düşük. - Ev işlerine yardımcı olan ve aile üyelerinden biriyle ilgilenenler, takım çalışmasına daha iyi uyum sağlıyor ve grup üyeleri tarafından daha olumlu algılanıyor. Düzenli olarak arkadaşlarıyla buluşan öğrenciler için de bu durum geçerli. Sınav skorları sadece akademik başarıları baş tacı yapıyor. Oysa 17-18 yaşında gençlerin özbakım becerilerinden bile yoksun olduğunu göz önüne alırsak artık yeni bir adım atmak gerekmiyor mu? Daha anaokuluna çocuğumuzu yazdırırken okulun akademik başarısını sormak yerine, çocuğa hangi becerileri kazandırdığını sorgulamak daha iyi olmaz mı? Her 10 öğrenciden 6’sının bu becerilerde en geri olduğu ülkemizde çocukların grup çalışmasını neden sevmediğini de bir araştırmalı. Gelecekte mutlu ve iş arkadaşlarıyla takım ruhu içinde çalışan nesiller yetiştirmek için bu konuda biraz daha kafa yormalı.
Ölçme, Seçme ve Yerleştirme Merkezi (ÖSYM) Başkanı Prof. Dr. Mahmut Özer, geçtiğimiz haftalarda illerdeki ÖSYM merkezlerinde Yükseköğretim Kurumları Sınavı’na (YKS) 1.5 ay kala toplantılar yapmaya başladı. ÖSYM Koordinatörler toplantısında YKS öncesi alınacak önlemler masaya yatırıldı. Sınavlarda karşılaşılan sorunlar ve çözüm önerilerinin tartışıldığı bu toplantılara, il genel koordinatörü, yardımcıları ve bölge koordinatörleri katıldı. Kuşkusuz bu toplantıların en önemlisi İstanbul’da yapıldı. Toplantılar sonrası görüştüğüm Başkan Prof. Dr. Özer, sınav binalarının tek tek araştırıldığının, bu binalarda inceleme yapıldığının altını çizerek, şunları söyledi: “YKS’nin en büyük aday kitlesi, İstanbul’da. Bu nedenle İstanbul’da YKS öncesi koordinasyon toplantısı yapıldı. Toplantıda sınavın sorunsuz gerçekleştirilmesi için sınav binalarının güncel durumları, evrakların ulaştırılması ve geri dönüşü, sınav süreci, adaylar ve görevlilerle ilgili tüm teknik detaylar ve önlemler ele alındı. Her ildeki koordinatörlerin sahayı yakından takip etmesi ve paydaş kurumlarla sürekli iletişimde olması bizim işlerimizi kolaylaştırıyor.” “Özellikle uzun boylu adayların ilkokul sıralarında sınava girmesi sorun oluyor. Bu yıl da sınav binaları arasında ilkokul var mı?” soruma Başkan Özer’in yanıtı şöyle oldu: “Her ilin sınav bina kapasitesi ve aday sayısı değişiyor. Önce üniversite binaları, sonra lise, sonra ortaokul, en son ilkokul şeklinde adayları yerleştirme önceliğimiz var. Ancak illerin kapasitesine göre ilkokul binaları da kullanılabilir.” KİMİN HANGİ BİNADA SINAVA GİRECEĞİ BELLİ Başkan Özer, adayların sınav binalarına atama işleminin tamamlandığını, yani hangi adayın hangi salonda sınava gireceğinin belli olduğunu, ancak binalarla ilgili kontrollerin sürdüğünü belirterek, şöyle devam etti: “Şu aşamada en kritik konu YKS’nin yapılacağı sınav binaları. Biz ağırlıklı olarak yükseköğretim kurumları binalarını ve MEB okullarını sınav binası olarak kullanmaktayız. Şu anda YKS adaylarının sınav binalarına atamaları tamamlandı. 8 binin üzerinde bina kullanılacak. Ancak atama sonrası yaptığımız kontrol amaçlı incelemelerde bazı binalarda tadilat ve inşaata başlandığını, sınav tarihlerinde inşaatın devam edeceğini, hatta bir iki binanın yıkıldığını tespit ettik. Bu binalarla ilgili atamalar yeniden düzenlendi. Her ildeki sınav koordinatörlerimiz atama yapılan binaları kontrol ediyor. Konuyla ilgili tüm yükseköğretim kurumlarımıza bilgilendirme yapıldı. MEB ile de bunu görüştük. Ayrıca tüm valiliklerimizi ve belediyelerimizi konuyla ilgili bilgilendirdik.” GECİKMELERİ ÖNLEMEK İÇİN QR KOD UYGULAMASI ÖSYM, adayların ve görevlilerin sınav binalarına ulaşabilmelerini kolaylaştırmak için QR kod uygulaması başlattı. Adaylar ve görevliler, sınav giriş belgelerindeki QR kodu kullanarak sınava girecekleri binanın konumunu ve ne kadar sürede ulaşabileceklerini öğrenebilecek. Uygulama şu anda ÖSYM’nin yaptığı tüm sınavlarda kullanılabiliyor. ÖSYM Başkanı Özer, şöyle konuştu: “Adayların sınav binalarına alınması 09.45’te sona eriyordu, bunu 10.00 olarak değiştirdik. Artık adaylar, sabah oturumlarında saat 10.00’dan sonra sınav binalarına alınmayacak. QR kodu da özellikle adayların sınav binalarına geç kalmalarını önlemeye ve ulaşmalarını kolaylaştırmaya yönelik bir önlem. Ayrıca YKS’ye yönelik hazırladığımız bilgilendirici afişlerin kullanılması için tüm illerimizde belediye başkanlıklarıyla görüşülüyor. YKS’nin güvenli ve huzur içinde tamamlanması için gerekli tüm önlemleri almaya çalışıyoruz.”
Fatih’teki Emin Ali Yaşin İlkokulu’nun önünde geçen hafta ilginç bir protesto oldu. Ayhan ve Elif Kaya, okulun velilere mezuniyet balosu için bir oteli dayattığını iddia ederek, çocuklarına alternatif bir ‘mezuniyet töreni’ düzenledi. Oğulları Deniz şiir okuyarak gelen hediyeleri kabul ederken, Kaya çifti de onun için pasta dağıttı. Mezuniyet balosu için beş yıldızlı otele 200 TL vermek istemeyen aile, bu protestolarıyla yüksek ücretli balolara tepkilerini göstermiş oldu. Bir dönem velilere maddi yük getirdiği gerekçesiyle birçok valilik tarafından yasaklanan mezuniyet baloları, okullarda yapılan sade diploma törenlerinin aksine otel, yalı, saray ya da teknelerdeki kutlamalarla devam ediyor. ASGARİ ÜCRET KADAR Özellikle İstanbul’da mezuniyet töreni ücretleri neredeyse asgari ücretle yarışır durumda. 200 Euro olan mezuniyet balo ücreti, geçen yıla göre 1.5-2 kat artan kurdan dolayı velinin bütçesini daha da zorluyor. Bazı oteller Euro üzerinden fiyat verirken, en uygun mekânlar kişi başına 200 liradan başlayıp, 800 hatta 1.000 TL’ye kadar çıkabiliyor. Yani ailece çocuğunun mezuniyet balosuna gitmek isteyenler, kesenin ağzını daha da açmak zorunda. Okul Aile Birliği tarafından kurulan komitelerin organize ettiği balolara mezunlar her ne kadar ailelerinin katılmasını istemese de çocuğunu bu özel günde yalnız bırakmayan velilerin de sayısı az değil. Kız öğrenciler için saç, makyaj, ayakkabı, elbise fiyatları da eklenirse mezuniyet balosu rakamının 5 bin TL’yi bulması mümkün. Telaşı aylar öncesinden başlayan baloların bedeli bununla da kalmıyor. Balo sonrası parti ya da mezuniyet kınası gibi ritüellerle rakamlar daha da yukarı çıkabiliyor. Belki de hayat boyu hiç unutulmayacak bu anının ya da liseden mezuniyetin sembolü bu günü DJ performansıyla renklendirmek ise 800 TL’den başlıyor. İşin içine lazer gösterisi, fotoğraf çekimi, ışık gösterisi de eklenirse adeta bir servet harcanıyor. Rengârenk elbiseler, süslü masalarla süslenen balo salonlarında genelde öğrenciler ayrı, aileler ayrı oturmayı tercih ediyor. Kokteylle başlayan, toplu çekimle devam eden bu özel gece, neredeyse sabaha kadar sürüyor. Baloyu her ne kadar okul yönetimleri düzenlemese de bir dönemin bittiği bu güne öğretmen ve yöneticiler de katılarak öğrencilerine veda ediyor. Bu özel günün çocukların geleceğinde etkisi ve anlamı çok büyük. Anılarında da önemli bir yer tutacak. O nedenle bu etkinlikleri yapan mekânların hem öğrencilerin bu anılarına aracılık etmek, hem de velilerin bütçelerini zorlamadan katılımlarını sağlamak için bir orta yol bulunamaz mı?
Aile ile okul arasında kuşkusuz en önemli sorunlardan biri de ‘ev ödevleri’. Bu sadece Türkiye’de değil, birçok ülkede hâlâ çok tartışılıyor. Özellikle İspanya’da geçtiğimiz yıl ödeve karşı ayaklanan öğrencilerin en büyük destekçileri de aileleri olmuştu. Dünyada öğrencilerin çoğu, daha az ödev ya da mümkünse hiç yapmamak istiyor. 2014’te OECD ülkelerinde 15 yaşındaki öğrencilere verilen ortalama haftalık ev ödevleriyle ilgili rapora göre, İspanyol öğrenciler haftada 6.5 saatini ev ödevine harcıyor. Şanghaylı öğrenciler ortalama 13.8, İngilizler 4.9, Finlandiyalı öğrenciler de 2.8 saatini ödeve ayırıyor. PISA 2012 sonuçlarında en başarılı ülke olarak gösterilen Finlandiya ile Şanghay karşılaştırıldığında, ödev konusunda zıt kutuplarda olduklarını görmek mümkün. Bu da Amerika’da bazı eyaletlerde ödevin okul başarısını geliştirmediğini gösteren araştırmalara destek veriyor. Bu araştırmalarda ödevin başarıya fayda sağlamadığı gibi okula karşı tutum, not, özgüven ve sosyal beceri ile yaşam kalitesine zarar verdiği görülüyor. RUTİN TEKRARDAN UZAK DURMALI Ödev; sadece okulla öğrenci arasında değil, aile ile çocuk arasında da aslında büyük huzursuzluk kaynağı olabiliyor. Uzmanlara göre evde çoğu zaman çocuk ile anne arasında en büyük tartışmalarda başrolü ‘ödev’ kapıyor. Çocukları ve aileleri strese sokup, denge eksikliği ve uyku gibi problemlere yol açan bu tartışma konusuna eğitimciler de farklı bakıyor. Ödevi destekleyip, faydalarının azımsanmayacak kadar çok olduğunu vurgulayan eğitimciler, çocukların okul gününde öğrendiklerini unutmamaları ve pekiştirmeleri için ödev ya da ders tekrarının şart olduğu görüşünde. Bu görüşe göre “Ödev yok” diye açıklama yapmak yerine zamanı boşa harcayan, öğrenme hedefi olmayan ev çalışmasını yasaklamak daha iyi. Başka bir görüşe göre de çocuğun okuldan arta kalan zamanını bu kadar zorlayan tekrarlara yer vermek gereksiz. Kuşkusuz çocuğun eğitim yolculuğunda okulda öğrendiklerini ailenin de desteklemesi başarıyı getiriyor ve öğrenmeyi de pekiştiriyor. Ama işin püf noktası rutin tekrarlar ve zoraki okumalar değil, yaparak, yaşayarak eğlenceli şekilde yapılan uygulamalar. En önemlisi de öğrencilerin anne-babalarından yardım almadan yaşlarına uygun sürede tekrar yapmaları. Yurtdışında yapılan bazı çalışmalara göre, birinci sınıftaki öğrencilere verilen ödevin 10 dakikayı aşmaması, daha üst sınıflarda 20 dakikayı ve liseye kadar da iki saate çıkması normal. Ne yapıp edip ödev, sıradan oyalama çalışmasının ötesine taşınarak motive edici hale getirilmeli. Bu konuda eğitimciler biraz daha kafa yormalı.
Yükseköğretim Kurulu’nun (YÖK) kanun tasarısının TBMM Genel Kurulu’nda kabul edilen vakıf üniversiteleriyle ilgili maddeleri çok tartışılacak. Dün konuştuğum vakıf üniversiteleri mütevelli heyet başkanları oldukça tedirgin. Nedenine gelince mütevelli heyet üyeleri ve yakınları çok sıkı mali denetime tabii tutulabilecek. Yeni yasayla malı satın alan da, satan da “Neden aldın, kaça aldın?” gibi sorularla karşılaşacak. Maliye Bakanlığı dışında, YÖK de mal-hizmet alışverişini sorgulayabilecek. Mütevelli heyeti üyesi, üniversitede yöneticinin yakınlarıyla iş yaptığında YÖK onlara da gidip aynı soruyu sorabilecek. Bilgi, belge isteyebilecek. Yani kısaca üniversiteye hizmet veren firma ve üniversite yönetimiyle, idarecileriyle bağ varsa hesapları sorgulanacak. Mütevelli heyet üyesinin neredeyse bütün sülalesine “Nereden buldun?” sorusu sorulabilecek. Bu durumda çok prestijli olan mütevelli heyet üyeliğini artık pek kimsenin isteyeceğini sanmıyorum. Vakıf üniversiteleri arasında; kaynakları istediği gibi kullanan, yakınlarına şirket kurdurup mal alım-satımı yapanların olduğu hep konuşulur. Denetim gerekli, tasarruf ve hakkaniyeti sağlar, usulsüzlükleri önler. Öğrenciden alınan paraların nerelere kullanıldığı ve nasıl harcandığı sorgulanmalı. Ama yasal güvenceyle üniversite kuran girişimcilere yönelik bu kanun çıkarken, kamu kaynaklarını kullanan ve birçok soruşturma geçiren devlet üniversitelerindeki rektör ve dekanlara nasıl bir denetim olacak? Yasa, denetleyiciye haksız güç kullanma yetkisi vermez mi? Hızlı yatırım yapmak, büyümek isteyenlerin ‘onay’ sürecinde sıkıntıları olmaz mı? ‘GELİŞME VE YENİLİĞE ENGEL OLUR’ Vakıf üniversitelerini rahatsız eden bu kararın nedeni açıklanmadı. YÖK’ün haklı gerekçeleri olabilir ancak kamuoyuyla da paylaşılmalı. Dün görüştüğüm MEF Üniversitesi Rektörü Prof. Dr. Muhammed Şahin, şunları söylüyor: “Bizim üniversitede sorun olmaz. YÖK’ün tüm üniversiteleri denetlemesi, kamu hizmetlerinin devamı ve sağlığı açısından önemli. Ancak bu yetkinin sınırsız kullanılması suistimale yol açar. Özellikle kanun tasarısında bir hukuka aykırılık iddiası veya idari soruşturma olmadan, YÖK’ün ilgili diye kurumla alakası olmayan kişi veya kuruluşların özel bilgilerini alması hukukun temel prensiplerine aykırı. Bu bilgilerin kötüye veya bir baskı aracı olarak kullanılması riski, elde edilmek istenen menfaatten çok daha yüksektir. Sıkı bir mali denetimin daha çok, kamu kaynaklarını kullanan devlet üniversitelerinde olması beklenir. Uzun yıllardır tartışılan ve herkesin beklediği özel üniversite yasası neden halen çıkarılmıyor? Cezalandırıcı önlemler; vakıf üniversitelerinde gelişme ve yeniliği engelleyebilir. Devlet dışında yükseköğretim hizmeti verecek kuruluşlar, ayrı bir kanunla, uygulama dikkate alınarak yapılandırılmalı. Bu, günlük ihtiyaçlarla değil, geleceği öngörerek ve istikrar gözetilerek düzenlenmeli. YÖK kararı ile geçtiğimiz Şubat 2018’de yürürlüğe giren vakıf yükseköğretim kurumları ‘İhale İşlemleri Uygulama Usul ve Esasları’ ile evrak işlerinin yoğun olduğu, devlet bürokrasisiyle eşdeğer, güvene dayanmayan ve işlerin hızlı yapılmasına engel bir düzenleme getirildi.” DÜZENLEME NE DİYOR? YÖK, gözetim ve denetim görevi kapsamında, vakıf yükseköğretim kurumlarının ilişkili kişilerle yaptığı mal veya hizmet alım-satımlarına, parasal hareketlerle ilgili bu kişilerden bilgi ve belge isteyebilecek, inceleme talep edebilecek. ‘İlişkili kişi’ kurucu vakıf, mütevelli heyet üyeleri ve yöneticilerinin ilgili bulunduğu gerçek kişi veya kurum ile idaresi, denetimi veya sermayesi bakımından doğrudan, dolaylı bağlı olduğu ya da nüfuzu altında bulundurduğu gerçek kişi veya kurumları ifade edecek. Mütevelli heyet üyesi ve yönetici eşleri, mütevelli heyet üyesi ve yöneticinin veya eşlerinin üstsoy ve altsoyu ile üçüncü derece dâhil yansoy ve kayın hısımları da ilişkili kişi sayılacak. YÖK, bu üniversitelerin yurtdışı mali ve finansal ilişkilerinin denetimini, ilgili kamu kurumlarından isteyebilecek. Vakıf üniversitelerinin satım, kiralama, mal-hizmet alımı, yapım işinde uyacakları usul ve esaslar, YÖK’ün çıkaracağı yönetmelikle belirlenecek.
Çocuklarını sınava hazırlamak için her yolu deneyen, gecesini gündüzüne katıp ev düzenini bile ona göre hazırlayan ‘sınav anneleri’ aslında bu ekonomiyi de ayakta tutuyor. Çocuğun 24 saatini sınava göre planlayan anneler, liseye ya da üniversiteye geçişte de başrolü oynuyor. Bir de onlara destek veren başarı hırsına kapılmış öğretmenler varsa, vay çocuğun haline! Bu model anneler aslında daha 3 yaşında çocuğunu kaydettirdiği anaokulunun ‘yabancı dil eğitimini sorgulamak’ gibi konulardan işe başlar, ortaokula yazdırdığı andan itibaren de eve özel öğretmenleri yığar. Bu arada test kitapları bir kenarda yükselir de yükselir. KONULARI ÖNCE ONLAR ÇALIŞIR Hangi özel öğretmenle çalışılacak? Hangi kursa yazılacak? Koçu kim olacak? Kaç sınav kampına girecek? Bu soruların cevapları çoktan hazırdır. Kariyerini bir kenara bırakıp, işten ayrılarak bütün sınav konularını sil baştan çalışanları, hangi soruyu ne kadar sürede çözeceğinin eğitimini alanları da unutmamalı. Bunu gören bazı işbilir dershane sahiplerinin de bir dönem, derste öne anneleri oturtarak, onlardan konuları iyice öğrenip akşam çocuklarına bir kez daha anlatmalarını istemesi boşuna değildi. ÇOCUKLARI ÜSTÜNLÜK GÖSTERGESİDİR Bu model annelerin çocukları tabii ki en iddialı okullar için hazırlanır. En yüksek puanlı, iyi isim yapmış bir okula girmek için tüm donanım tamamdır. Genelde çocukları onlar için bir üstünlük göstergesidir, “çevredekiler ne der” saplantısı içindedirler. Tek tutkuları vardır, marka bir okul ve parlak bir diploma. “ARKADAŞIN KAÇ PUAN ALDI?” Hazırlık sürecinde hayatta onlar için en önemli şey sınavdır. Eve misafir kabul edilmez, bütün seyahatler iptal edilir, teknoloji aletleri de rafa kaldırılır. “Kaç doğrun var, arkadaşın kaç puan aldı, kaç kişi senden daha iyi not aldı?” soruları neredeyse her gün sorulur. “Şu sınav bir geçsin, sonra konuşuruz” tehditleri de sık sık savrulur. “Kaç soru çözdün?” sorusuna alınan cevaba göre ruh halleri değişir. Çoğu mobildir, çocuklarını özel öğretmenlere taşıdıktan sonra bir kafede onlar da konuları çalışır. İnterneti de okulları incelemek ve kendisi gibi olan WhatsApp anneleriyle yazışmak için kullanır. Çocuklarıyla öyle bütünleşirler ki sınav kaygısını onlar da yaşar. CİDDİYE ALIN, DEĞER VERİN Evet ne yazık ki böyle ‘sınav anneleri’nin sayısı çok fazla... Ne olur artık çocuklara bunları yapmayalım. Sevgimizi sınav skoruna göre ayarlamayalım. Çocuklarınızın yanında ve arkasında olun. Hayatınıza olduğu gibi devam edin. Aşırı steril bir ortam yaratmayın. Sizin değil, çocuğunuzun istediği önemli. Onları başkalarıyla kıyaslamayın, yarış atı yapmayın. Sınava odaklanıp, hayatı görmezden gelmeyin. Çocukları sorgulamayın, ilgilenin. Güvenin, beklentiye girmeyin. Eleştirin ama suçlamayın. Çocuklarınıza da, korkularına, endişelerine saygı duyun, onları dinleyin, fikirlerine değer verin. İşte asıl o zaman başarı kendiliğinden gelecektir...  
Sınava az bir zaman mı kaldı? Yetiştirmen gereken konular mı çok? Öğretmenlerin mi kötü? Arkadaşlarının çok gerisinde mi kaldın? İşte tüm bu olumsuzluklara rağmen başarmak için ODTÜ KKTC Rehberlik ve Psikolojik Danışmanlık Bölüm Koordinatörü Doç. Dr. Aslı Bugay Sökmez, “Herkesin harika bir çalışma ortamı ya da huzurlu bir aile yaşantısı yok, hatta sağlığı bile iyi olmayabilir. Bahanelere teslim olmayın!” uyarısında bulunuyor. Bugay, sınav stresinin üstte olduğu bu dönemde 8 adımda çalışmak için motive olmayı şöyle anlatıyor: 1-) İnkâr etmeyin, görmezden gelmeyin: Olanlar oldu, artık geçmişi yadsımanın, inkâr etmenin faydası yok. Bugüne kadar akademik ya da sosyal başarısızlıklarınızı kabul edin. Kendinizle yüzleşin, kimseye söyleyemeseniz bile kendinize dürüst olun! 2-) Hasar tespiti yapın: Kendinizle yüzleştikten sonra sonucu tüm yönleriyle ele alın. Sadece olumsuz özelliklerinize odaklanmayın, olumluları da görün. Yani örneğin, sınavla ilgili güçlü yanlarınız ve geliştirmeniz gereken yönleriniz neler? Bunları belirleyin ve onlardan kaçmak yerine sınırlı yanlarınızın üzerine gidin. Çalışmaya en zayıf yönünüzden başlayın, onu tamamladığınızda akademik yetkinliğiniz artacaktır. 3-) Başkalarıyla kıyaslamayın: Başkalarıyla karşılaştırdığınızda kendinizi daha aşağıda hissetmeniz doğal. Ama bu kıyaslamaların sizi bozguna uğratmasına izin vermeyin. Sizden daha hızlı soru çözen, akıllı veya çekici ve daha başarılı görünen biriyle kendinizi karşılaştırdığınızda, motivasyonunuz düşebilir. Başkalarına göre değil, kendi başlangıç noktanıza göre ne kadar ilerleme kaydettiğinize odaklanın. Vaktinizi başkalarıyla kıyaslamak için değil, kendinizi güçlendirmek için kullanın. 4-) Ruminasyon yapmayın: Yaşam olaylarını (sınav sonucunu, kötü notunuzu ya da sunumuzu) tekrar tekrar düşünmeyin. Olayları pasif şekilde düşünmek, geleceğinizi hem psiko-sosyal hem de fizyolojik açıdan olumsuz etkiler. Özellikle de aile içinde tekrar tekrar aynı konuların konuşulması yani aile içinde ruminasyon yapılması kaygı arttırır. 5-) Amacınızı güncelleyin: Hasar tespiti yaptıktan sonra önceki amacınıza yakınlığınızı ya da uzaklığınızı tekrar değerlendirin. Gerekirse gerçekçi şekilde amacınızı güncelleyin. 6-) Yeni çözümler bulun: Engellerle mücadele etmek için olaylara yeni bakış açısı kazanmaya odaklanın. Aynı yoldan giderseniz, aynı yere çıkarsınız. Eğer farklı bir yere varmak istiyorsanız, yeni yollar deneyin. Gerekirse yakın çevrenizden ve uzmanlardan (öğretmenler, psikolojik danışmanlar vb.) destek alın. 7-) Hedefe geri dönün: Bazı aksilikler yüzünden ya da kendi sınırlılıklarınız nedeniyle hedefinizden şaşmış hissedebilirsiniz. Hedefe giden ana yoldan sapıp bir ara yolda kaybolmuş gibi hissediyorsanız, sakın boşa oyalanmayın. Hedefinizi hatırlayın ve tekrar ana yola dönün. 8-) Hedefte kal: Yıldığınız, yorulduğunuz hatta umutsuzluğa kapıldığınız anlarda, neden o yolu tercih ettiğinizi ve hedefinizin ne olduğunu hatırlayın. Hedefe sadık kalmak başarının en önemli tılsımı ve ipi göğüsleyenler en iyi çıkışı yapanlar değil, her şeye rağmen koşuya devam edenler. İnadına başarın!
Çocuğu özel okula başlayacak anne-babalar için önümüzdeki birkaç ay önemli. Velilerin kafaları karışık. Komşuya, koça, eğitimciye danışan, okul okul dolaşanların sayısı az değil. Ama önce şunu söylemekte yarar var; gezerek, binalara bakarak seçim ya da gözlem yapamazsınız. Peki çocuğunuza uygun okulu nasıl seçebilirsiniz? İşte size küçük tüyolar: İYİ OKUL YOK, ÇOCUĞA UYGUN OKUL VAR: İyi okul diye bir şey yok. Marka değeri yüksek, çok bilinen ve köklü bir okul sizin ve çocuğunuzun beklentilerini karşılamayabilir. Çocuğunuz kurallara uyma konusunda sıkıntı yaşıyorsa disiplinli bir okulda başarılı olamaz. İçine kapanık bir çocuk, aktivitesi bol bir okulda mutlu da olabilir, tam tersi bir etki de yaratabilir. Onun için seçeceğiniz okulun sizin eğitim anlayışınıza uygun olup olmadığına iyice bakın. Yazılı olmasa da her okulun farklı standartları ve konumlandığı yer var. OKUL ÖNCESİ AKADEMİK BEKLENTİ YERİNE BECERİYİ GELİŞTİRMEYE BAKIN: Ne olur okul öncesi seçerken akademik beklentiye girmeyin. Çocuğunuzun kişisel gelişimine nasıl katkı sağlayacağını araştırın. Birkaç dil öğretip, matematik ve fizik dersi vermesiyle övünen kurumlardan uzak durun. Unutmayın, öğrenmeyi sevdiren, eğitimden zevk almasını sağlayan okullar çocuğun hem mutluluğu hem başarısı için çok önemli.  GÜVENLİK ANLAYIŞINI ARAŞTIRIN: Okulların günümüzde en önemli alanlarından biri de güvenlik. Okulun güvenlik görevlileri ve kamera sisteminin olup olmadığını inceleyin. MEZUNLARLA KONUŞUN: Okul arayışında öncelikle mezunlarla konuşun, akademik başarısının dışında diğer unsurlara da bakın ve son olarak seçtiğiniz okulları önce siz gezin. Sonra çocuğunuzu gezdirin. OTEL DEĞİL, OKUL ARADIĞINIZI UNUTMAYIN: Beş yıldızlı otel gibi havuzu, şahane tenis kortu, buz pateni, büyük basket sahasının olması iyi ama tek başına yeterli değil. Bunların nasıl kullanıldığını, gerçekten öğrencilerinin yararlanıp yararlanmadığını iyi araştırın. OKUL ÜCRETİ: Öğrenim ücreti dışında size çıkarılacak kitap, yemek, kırtasiye, servis ücretlerini yazılı olarak alın. Sosyal aktivitelerden ayrı bir para istenip istemediğini mutlaka sorun. EN ÖNEMLİ UNSUR ÖĞRETMEN: Binası, aktivitesi, fiyatı ne olursa olsun, bir okulu okul yapan en önemli unsur, öğretmen. Cicili bicili koridorları, devasa spor salonlarından daha önemli olan, çalışan öğretmenlerin tecrübesi, yeteneği, yaklaşımı. Eğitimdeki başarı öğretmenin deneyimiyle doğru orantılı. Öğretmeni sorgulayın, o iyi ise diğer yönleri de şahanedir...  
ÖLÇME, Seçme ve Yerleştirme Merkezi (ÖSYM) Başkanı Prof. Dr. Mahmut Özer, “Biz yorulacağız, adaylar daha fazla stres altında kalmasın diye takvime sadık kalacağız” dedi. Dün ÖSYM’de toplanan Yönetim Kurulu sonrası görüştüğümüz Başkan Prof. Dr. Özer, Yükseköğretim Kurumları Sınavı’nın (YKS) tarihi değişse de, sonuçlarının daha önce belirtildiği gibi 31 Temmuz’da açıklanacağını söyleyerek, “Biz biraz daha yorulacağız. Ancak, adayların daha fazla kafalarının karışmaması için bu tarihte sınavı açıklayacağız. Takvimde bir değişiklik yapmayı düşünmüyoruz” diye konuştu. JOKER ADAYLARA ÖNLEM BİYOMETRİK DOĞRULAMA Başkan Prof. Dr. Özer, sınava başkasının yerine giren ‘joker adaylar’a karşı önlem almak için ‘biyometrik doğrulama’ yapılacağını açıkladı. Bu uygulamaya önümüzdeki seneden itibaren geçebileceklerini belirterek, sınav merkezlerinin yeniden düzenleneceğinin altını çizdi. ÖSYM Başkanı, şunları söyledi: “Sınav güvenliğini sağlamak için sınav öncesinde adaylar ve sınav görevlilerini kapsayacak şekilde biyometrik yöntemlerle kimlik doğrulaması yapılabilecek. Sınav esnasında da, sınava giren adayla ilgili şüphe oluşması halinde kişilerin biyometrik doğrulamasına başvurulabilecek. Ayrıca sınav sonrasında da biyometrik yöntemlerle kimlik doğrulama işlemleri olabilecek. ‘ŞÜPHE’ ANINDA FOTOĞRAFI HEMEN KARŞILAŞTIRACAĞIZ Ancak bu değişiklikleri hemen bu YKS’de uygulamayacağız. Önceliğimiz, e-Sınav merkezlerinde bunu uygulamaya geçirmek. Daha az sayıda adayın girdiği sınavlardan başlayarak, geçişi yapacağız. Bunlar ön hazırlık. Sonrasında tüm sınav merkezlerine yayacağız. Gerekli donanımı tamamlayıp, altyapıyı oluşturduktan sonra tam anlamıyla geçiş olacak. Şimdilik sınavlardaki biyometrik fotoğrafları inceleyeceğiz. Şüphe duyduğumuzda sisteme girilen fotoğrafla salondaki adayın fotoğrafını karşılaştırıp, biyometrik inceleme gerçekleştireceğiz.”    
“Merhaba, hoşgeldiniz.” Gebze’deki ‘üstünler okulu’ TEVİTÖL’ün kapısından giren herkesi, öğrencilerin söylediği bu iki sıcak kelime karşılar. Çünkü Türkiye’nin dört bir yanından gelen bu öğrenciler, okulu evleri gibi, ziyaretçileri de misafir olarak görürler. Türkiye’nin yüz akı olan bu okul 1990’da işadamı Sezai Türkeş ve eşi İnan Türkeş tarafından maddi olanakları sınırlı ama üstün, özel yetenekli çocukların eğitileceği bir kurum olarak planlandı. Önce bir vakıf kuruldu. 1993’te 30 öğrencinin yatılı eğitim göreceği İnanç Lisesi adıyla açıldı. 1994-1995 eğitim döneminde 20 bin metrekarelik kapalı alanda eğitim vermeye başladı. 1996’da maddi güçlükler başlayıp, 1997’de ortaokul bölümü de kapanınca öğrenci kaynağı sınırlandı. 2000’de ilk mezunlarını veren okula giren öğrenciler, o yıla kadar ücretsiz olarak okudu. Öğrenciler, üstün zekâ ve yeteneğe sahip adaylar arasından sıkı elemeler sonucu alındı. Önce bir sınava girip, daha sonra IQ testinden geçtiler. Ardından gözlem kampına alınıp, burada da başarı gösterenlerin okula kaydı yapıldı. Bir yıl sonra Türk Eğitim Vakfı’nın (TEV) desteğiyle okul eğitimine devam etti. TEV’e geçtikten sonra bazı öğrenciler burslu alınırken, büyük bölümü de kısmi burslu olarak kabul edildi. Okulda şu anda 280 öğrenci eğitim görüyor. Bugüne kadar 700’den fazla mezun verdi. HER ÖĞRENCİ ÖZENLE YETİŞTİRİLDİ Yıllardır üzerine tek bir leke bile bulaşmayan TEVİTÖL’ün her öğrencisi özenle yetiştirildi. Mezunların birçoğu ABD’deki Harvard, Yale, Columbia gibi saygın yükseköğretim kurumlarından burslu kabul aldı. Okulun müzik sınıflarıyla her türlü resim, seramik ve heykel çalışmalarının yapıldığı atölyelerinde ülkemizin ünlü sanatçıları ders verdi. Kars’ta 8 çocuklu bir ailenin oğlu olarak dünyaya geldikten sonra annesi ölünce çocuk yuvasına gönderilen ve bir yandan ilkokulda okuyup bir yandan da çobanlık yaparken öğretmeninin desteğiyle TEVİTÖL’e kaydı yapılan, burada Türkçesini geliştirip, İngilizce ve Almanca öğrendikten sonra dünyanın sayılı üniversitelerinden biri olan Yale’e burslu kabul edilen Esed gibi yüzlerce öğrencinin kaderi burada değişti. SİSTEM DEĞİŞİYOR Şimdi Türkiye’nin bu tek ve en önemli eğitim kurumunun yapısı sil baştan değişiyor. Öğrenci alımı için hâlâ sınav olup olmayacağı belli değil. IB ve İngilizce hazırlık sınıfı kaldırılıyor, sıradan bir liseye dönüştürülüyor. 21’inci yüzyıla özgü eğitim anlayışıyla yoluna devam edeceği söyleniyor. Yerine gelecek sistem de ‘sınav odaklı’ bir eğitim olacak. Yani Anadolu’nun farklı yerlerinden gelerek, kaynaşan ‘üstün’lere dünyanın kapısını açan bu okul hep şikâyet ettiğimiz sınav sistemine teslim ediliyor; hem de iyi bir şey yapılıyormuş izlenimiyle. Okulun maddi sıkıntıları olabilir. Ancak bu sorun paydaşlarıyla, eğitimcilerle çözülmeli. Çünkü okul artık sadece TEV’in değil, herkesin. ABD’nin önde gelen üniversitelerini gezerken, öğrenci kabulu yapan birim yöneticilerinin TEVİTÖL’ü nasıl övdüğüne bizzat şahit biri olarak söylüyorum bunu. Dışarıdaki itibarı çok iyi. Soruyorum, 21’inci yüzyıl becerileri sınav odaklı mı olmak? Bu yeni karar alınırken Prof. Dr. Erhan Erkut’un dediği gibi “Mezunlara, STK’lara soruldu mu?” Finansal sorunlar yaşanıyorsa farklı kurumlardan destek istendi mi? TEVİTÖL sevgidir, güvendir, beraberliktir, bilgidir, donanımdır. Öğrencilerin bu ikinci evine dokunulurken bir kere değil, bin kere düşünülmelidir. TEV’in içinde binlerce öğrenciye burs vererek onların kaderini değiştiren eğitim gönüllüleri bu kararı bir kez daha gözden geçirmelidir. TEVİTÖL, çok ‘özel’ bir okuldur. Sıradanlaşmamalı.  
Yeni liseye giriş sisteminin ardından, okul listeleri daha çok tartışılır. Bu yıl hem sınavla, hem de adrese dayalı yerleştirmeyle ilgili daha netleşmeyen birçok konu var. Her ne kadar 1 milyon 200 bin öğrenci ortaokul son sınıfta da olsa sınava katılımın 800 bin civarında olması bekleniyor. Çünkü bakanlık yetkilileri daha birkaç ay öncesinde sınavın zor olacağı vurgusunu yaparak, iddialı olmayanlara adeta girmeyin çağrısında bulundu. 8’inci sınıf öğrencilerinin yüzde 11’inin girebileceği bu okullar için 2 Haziran’da sınav yapılacak. Peki bu sınavda öğrencileri neler bekliyor? Bir yıl öncesi yapılan TEOG’dan ne farkı var? 1- SINAV YERİ: Eski sistemde sınavlar öğrencinin eğitim aldığı okulda yapılıyordu. Yeni sistemde sınav, tıpkı 2008’de kaldırılan Ortaöğretim Kurumları Seçme ve Yerleştirme Sınavı’nda (OKS) olduğu gibi farklı merkez ve okullarda düzenlenecek. 2- ZAMANI: Önceden sınavlar hafta içinde iki güne dağıtılmış ve her gün üç oturum şeklinde uygulanıyordu. Yeni sistemde sınav hafta sonu tek gün (cumartesi) ve iki oturum halinde yapılacak. İlk bölüm 09.30’da, ikincisi ise 11.30’da başlayacak. 3- SÜRE: TEOG’da her dersten 20 soru soruluyor, 40 dakika süre veriliyordu. Toplam 120 soru yöneltiliyordu. Yeni sistemde sözel bölümde; 20 Türkçe, 10 T.C. inkilap tarihi ve Atatürkçülük, 10 din kültürü ve ahlak bilgisi, 10 yabancı dil olmak üzere 50 soru sorulup 75 dakika süre tanınacak. Sayısal bölümde; 20 matematik ve 20 fen bilimleri sorusu için 60 dakika verilecek. Birinci oturum ile ikinci oturum arasında 45 dakika ara olacak. 4- TELAFİ YOK: Yeni sistemde, daha önceden olduğu gibi sınava girmeyenler için telafi yapılmaycak. 5- ÖLÇME YERİNE SEÇME: Eski sistem, tüm okullara sınavla öğrenci yerleştirdiğinden ölçme sınavı özelliği taşıyordu. Yenisi sınırlı sayıda okula, sınavla öğrenci alacağından seçme sınavı özelliği taşıyor. 6- GİRİŞ BELGESİ: TEOG’da öğrenciler sınava kendi okullarında girdiğinden sınav giriş belgesi düzenlenmiyordu. Yeni sistemde sınav merkezi, bina, salon ve sıra bilgilerinin yer aldığı fotoğraflı sınav giriş belgesi verilecek. Geçerli kimlik belgesi ve fotoğraflı sınav giriş belgesi yanında olmayan öğrenciler sınava alınmayacak. 7- YANLIŞLAR HESAPLANACAK: Yanlışlar doğruları etkilemiyordu. Şimdi üç yanlış bir doğruyu götürecek. 8- ÖNCEKİ YILLARA DÖNÜŞ: Sınav puanı hesaplamada kullanılacak değerler TEOG’da önceden biliniyordu ve öğrenci, her dersle ilgili doğru sayısını biliyorsa, puanını hesaplayabiliyordu. Yeni sistemde puanların hesaplanabilmesi için tüm sınavlarının okunup ortalamaların ortaya çıkarılması gerekiyor. Başka bir ifadeyle tüm sonuçlar değerlendirilip ortalamalar ortaya çıkmadan sınav hesaplanamıyor. Yeni değerlendirme sistemi eski OKS-Liselere Giriş Sınavı (LGS) döneminde yapılan değerlendirme sistemiyle benzer özellik taşıyor. 9- KATSAYI DEĞİŞTİ: Derslerin ağırlık katsayıları değişti. Eski sistemde Türkçe, matematik, fen bilimleri derslerinin ağırlık kat sayıları 4’tü yine aynı kaldı. T.C. inkılap tarihi ve Atütürkçülük, din kültürü ile yabancı dil derslerinin ağırlık sayıları 2 idi, yeni sistemde 1’e indirildi. Bu durumda temel derslerin belirleyiciliği arttı. 10- ZORUNLU DEĞİL: Geçen yıllarda sınava giriş zorunluydu, şimdi ise isteğe bağlı. İsteyen sınavla bir okula giriyor, isteyen de adrese dayalı sistemle yerleştiriliyor.  
Ülkemizde 4 bin 181 özel yurt var. 186 bin 720 öğrenci, buralarda kalıyor. Özel barınma hizmetleri konusunda en köklü değişiklikler 9 Aralık 2016’da yürürlüğe giren 6764 sayılı kanunla başladı. Öğrenci yurtlarına ruhsat verme yetkisi, belediyelerden ve il özel idarelerinden alınıp Milli Eğitim Bakanlığı’na bırakıldı. Daha sonra da yürürlükteki ‘Özel Öğrenci Yurtları Yönetmeliği’ kaldırıldı, yerine Bakanlar Kurulu kararıyla bugünkü Özel Öğrenci Barınma Hizmetleri Yönetmeliği yürürlüğe girdi. Yurtlarla ilgili güvenlikten personele kadar birçok şey bu yönetmelikle düzenleniyor. Öğrenci barınma faaliyetinde bulunan yerlere Eylül 2017’den bugüne toplamda 377 bin 487 TL idari para cezası verildi. Bu konuda Özel Öğretim Kurumları Genel Müdürü Kemal Şamlıoğlu’na son gelişmeleri sorduk: Özel yurtlarla ilgili yeni düzenleme yapılıyor mu? Fiziki standartlarında iyileştirmeler yapıldı. Lisans mezunu olmayanlar, bu kurumlarda müdür veya müdür yardımcısı olamıyor. Kız öğrencilerin barındığı kurumlarda kadın, erkek öğrencilerin barındığı yurtlarda ise erkek yönetici ve personel görevlendiriliyor. Ortaokul ve imam-hatip ortaokulu öğrencilerine yönelik hizmet veren kurumlarda en az bir, ortaöğretim öğrencilerinin kaldığı yurtlarda ise isteğe bağlı olarak rehber öğretmen şartı aranıyor. Kurumlarda doktor, gıda mühendisi veya teknikeri, teknisyen, sağlık memuru, hemşireyle şoför görevlendirilmesi ihtiyari iken; kurum kontenjanı 150 ve üzeri olanlarda hemşire, hemşire yardımcısı ya da acil tıp teknisyeni veya teknikeri çalıştırılması zorunlu. 325 YURT KAPATILDI Aladağ’dan sonra güvenliğe yönelik neler yaptınız? Bunlar bir daha yaşanmasın, başka canlarımız gitmesin diye kurallarımızı daha da katılaştırdık. Yangından hemen sonra, öncelikle özel öğrenci yurt binalarının yangına karşı yeterli güvenliğe sahip olup olmadığı ve varsa eksikliklerinin giderilmesi için valiliklere genel bir yazı gönderdik. O tarihte faaliyette olan 3 bin 915 özel öğrenci yurdundan hemen hemen hepsi valiliklerce denetlendi. Yaptığımız denetimlerin sonucunda 325 yurt ya bizim ya da kurucu isteğiyle kapatıldı. Bina güvenliğiyle ilgili bir çalışmanız oldu mu? En fazla hassasiyet gösterdiğimiz şey, bina güvenliği. Binanın sağlam ve dayanıklı, çevresinin sağlık yönünden uygun ve en önemlisi yangına karşı mevzuatın gerektirdiği önlemlerin alındığının belgelendirilmesini istiyoruz. Binaların her sene öğretim yılı başlamadan yangın, elektrik tesisat, ısınma sistemi, su ve gaz tesisatı güvenlikleri konusunda ilgili kurum ve kuruluşlar tarafından kontrolü zorunlu hale geldi. Yine binaların iç/dış cephe ve taban/tavan döşemelerinde ahşap ve yanma özelliği yüksek malzemelerden yapılmış giydirmeler kullanılmamasına dair hükümler öngördük. Yangın merdivenleri ve kaçış yollarının, acil çıkış kapılarının, ikaz ve otomatik söndürme sistemlerinin niteliklerini belirledik. Kurum binalarında ilgili kurum ve kuruluşlarca yapılan yangın, elektrik, su ve gaz tesisatlarının kontrolleri sonucu düzenlenen raporlarda tespit edilen eksikliklerin, öğrencilerin barınması esnasında can ve mal güvenliğini tehlikeye düşürmesi durumunda valilikçe kurumun faaliyeti geçici olarak durdurulabilecek.   EKİME KADAR RUHSAT ALMAK ŞART� Koşullara uymayanlara verilen cezalar nedir? Bundan sonra ruhsatını Bakanlıktan almamış hiçbir işletme, yurt faaliyeti gösteremeyecek. Her ne ad altında olursa olsun, izinsiz öğrenci barınma hizmeti verdiğini tespit ettiğimiz yerler kapatılacak. Kanun gereği bu yerlere brüt asgari ücretin 20 katı idari para cezası uygulanacak. 1 Ekim’e kadar izin ve ruhsat almayan yerler valiliklerce kapatılacak. Koşullara uymayanlara brüt asgari ücretin iki ile beş katı arasında idari para cezası uygulanabilecek. Aynı hatayı tekrarlarsa, idari para cezası beş kat arttırılarak uygulanırken, üçüncü tekrarda kurum açma izni ile işyeri açma ve çalışma ruhsatı iptal edilecek. Yük- seköğretim kurumlarınca açılan ve işletilen kurumlar ise Milli Eğitim Bakanlığı adına Yükseköğretim Kurulu Başkanlığı’nın denetim elemanlarınca da denetlenebilecek.
Milli Eğitim Bakanı İsmet Yılmaz, geçtiğimiz günlerde öğrencilere okula düzenli gitmeleri, devam-devamsızlık durumunun ortaokuldan liseye geçiş sürecinde değerlendirileceği uyarısında bulundu. Aslında okula devam bir üst kademeye geçişte ilk kez önemli bir kriter haline geliyor. Çünkü Milli Eğitim Bakanlığı (MEB) 2017 Faaliyet Raporu’nda örgün eğitimde 20 gün ve üzeri devamsızlık yapan öğrenci oranı çok yüksek ve bunu daha aşağıya çekmek istiyor. 20 gün ve üzeri devamsızlıkta yüzde 39.81 ile mesleki ve teknik liseler ilk sırada yer alırken, onu sırasıyla yüzde 30.96 ile anadolu imam hatip liseleri, yüzde 29.95 ile genel liseler, yüzde 10.64 ile ortaokullar, yüzde 6.86 ile imam hatip ortaokulları ve 6.21 ile ilkokullar izliyor. İLKOKULDA BİLE DEVAMSIZLIK VAR Kendisi de sınıf öğretmeni olan eğitimci Alaaddin Dinçer ise bu kritere itiraz ederek, şunları söylüyor: “Milli Eğitim Bakanlığı’nın temel görevi öğrencilerin mazerete dayalı olmayan devamsızlıklarını önlemek, onların okula devamını sağlamak. Öğrencilerin devam-devamsızlık durumu, üst düzey okula geçiş sürecini belirleyecek bir kriter olma aşamasına ve sayısına ulaşmışsa bir yerlerde sorun var demektir. Oysa 4+4+4’lük sistem 12 yıllık zorunlu eğitimi öngörüyor. Bu sisteme göre de çocuklar 12 yıl boyunca okula devam etmek zorunda. Bakanın açıklamalarından ve MEB’in faaliyet raporlarında yer alan bilgilerden devamsızlığın salt liselere özgü bir sorun olmadığını, ilkokul ve ortaokulları da içine aldığını anlıyoruz. 2017 MEB istatistiklerine göre, ilkokullarda 342 bin, ortaokullarda 564 bin öğrenci devam etmiyor.” Dinçer, “Devamsızlık sorununun çözümünü bir üst öğretim düzeyine geçişin ölçütü yapmak suistimallere ve şaibeye açık durumların yaşanmasına, aksi etki yaratmaya neden olabilir. Devamsızlığın bir ölçüt olarak değerlendirilmesinin üzerinde yeniden düşünülmeli. Başka seçenek ve alternatif yöntemlerle çocukların örgün eğitim ortamlarında kalmasını sağlayacak tedbirler geliştirmek mağduriyetleri azaltacak bir işlev görür” diyor. Dinçer, itirazında haklı aslında. Ailelerin çocuklarını okula göndermeme ve çocukların okula isteksizliklerinin nedenleri iyice araştırılmalı. Açık ortaokul ve lise geçişlerinin artışlarına dikkat edilmeli. Bugün bu sorun önemsenmezse çok ciddi bir durumla karşılaşmak mümkün. Okul-aile iletişimi sağlanmalı. Okulların çocuklarda farkındalık yaratacak iklim oluşturmaları da şart. Bakanlığın ceza yerine okula gitmeyi teşvik edecek, okulu sevdirecek önlemler alması daha sağlıklı.
ÖSYM, son zamanlarda elektronik sınav (e-Sınav) sayısını hızla arttırıyor. Sınavların önüne bir bir ‘e’ takısı geliyor. ÖSYM, dünyadaki benzer ölçme değerlendirme merkezleri gibi teknolojinin sunduğu imkânları kullanarak sınav hizmetlerinin çeşitliliğini arttırmaya çalışıyor. 2 milyonu aşkın adayın gireceği Yükseköğretim Kurumları Sınavı (YKS) dışında, anlaşılan önümüzdeki günlerde e-Sınav sayısı fazlalaşacak. Bu yıl 18 elektronik sınav yapacak olan ÖSYM’nin Başkanı Prof. Dr. Mahmut Özer ile konuştuk: Dünyada bizdeki kadar çok ‘e-Sınav’ın yapıldığı başka örnekler var mı? Uluslararası ölçme değerlendirme merkezleri, birçok sınavını elektronik ortamda gerçekleştiriyor. Örneğin, ETS (Educational Testing Services) tarafından GRE, TOEFL, SAT ve TOEIC sınavları dünyanın farklı ülkelerinde elektronik ortamda yapılıyor. E-ALES GELİYOR Şu anda hangi sınavlar elektronik ortamda yapılıyor? 2018’e kadar e-Sınav merkezlerimizde sadece İngilizce Yabancı Dil Sınavı (YDS) yapıyorduk. 2018’den itibaren 10 İngilizce, iki Almanca, Arapça, Fransızca ve Rusça dillerinden de e-Sınav hizmeti sunacağız. YÖK, Akademik Personel ve Lisansüstü Eğitimi Giriş Sınavı’nın (ALES) elektronik ortamda yapılabilmesine izin verdi. Böylece 2018’de ilk kez e-ALES’i gerçekleştireceğiz ve iki e-Sınav yapacağız. Kimi kurumların bizden talep ettikleri bazı sınavları da bu yıl e-Sınav merkezlerimizde düzenleyeceğiz. Birer Diş Hekimliği Uzmanlık Sınavı (DUS), Eczacılıkta Uzmanlık Sınavı (EUS) ve Seviye Tespit Sınavı (STS) ile Sayıştay’a bir sınav yapacağız. ÖSYM tarafından yerleştirme olmayan bazı sınavları da elektronik ortamda yapabilmemiz mümkün. Bu konuda çalışmalarımız devam ediyor. ÖSYM’nin Ankara’daki Esenboğa Sınav Merkezi’ni çok önemsiyorsunuz. Nedir bu merkezin özelliği? Bu merkezde aynı anda 5 bin adaya sınav hizmeti sunabiliyoruz. Bildiğim kadarıyla dünyada tek bir merkezde bu kapasitede hizmet veren başka bir e-Sınav merkezi yok. Yeni politikamız tek merkezde çok büyük kapasitede e-Sınav yapmaktan ziyade dünyadaki uygulama örneklerindeki yaklaşıma benzer şekilde, ülkemizin farklı bölgelerinde e-Sınav merkezi sayımızı arttırmak. Şu anda Ankara, İstanbul ve İzmir olmak üzere üç ilimizde e-Sınav merkezlerimiz var. Bu üç merkezimizde aynı anda 5 bin 500 adaya eş zamanlı sınav düzenleyebiliyoruz. Önceliğimiz üniversitelerimizin kampuslarında e-Sınav merkezleri açabilmek. Bu konuda çalışmalarımız sürüyor. Hedefimiz her bölgede en az bir e-Sınav merkezini hizmete alabilmek. Böylece elektronik sınavlara adayların konum olarak erişebilirliği de kolaylaşacak. Diğer taraftan kapasite kısıtı nedeniyle talebi karşılayamadığımız bazı sınavları da bu durumda elektronik ortamda yapabilir duruma gelebiliriz.   SINAV BASKISI KALKIYOR Elektronik sınav için güçlü bir altyapı ve kaynağınız var mı? ÖSYM tüm yatırımlarını kendi kaynaklarıyla yapıyor. Yatırımlarını da buna göre planlıyor. Kaynak yetersiz olduğunda zaten yeni yatırım yapılamaz. Bu nedenle şu an için bir sorun yok. Elektronik sınavlar daha mı az masraflı? En büyük avantajı, sınavların sıklıkla yapılabilmesine imkân vermesi ve aynı gün sınav sonucunun açıklanması. Başarısız olan veya bir şekilde sınavı kaçıran bir adayın tekrar sınava girmesi için beklediği süreyi kısaltıyor. Adaylar açısından iki yılda bir kez yapılan bir sınavla, her ay tekrarlanabilen bir sınavın etkisini bir karşılaştırın. Dolayısıyla sınavların adaylar üzerindeki baskısını en alt seviyeye düşürüyor. Kısa sürede telafisi mümkün oluyor. Böylece sınav gerçek değerine dönüyor. Elbette basılı materyal kullanılmadığı için sınav maliyeti açısından da avantajlı.
Türkiye’den iki akademisyen martta Amerika’da yayınlanan ‘h-endesklerinde’ bilgisayar bilimleri ve elektronik alanında yüz akımız oldu. 1.000 kişilik sıralamada listeye 358’inci sıradan Koç Üniversitesi’nden Prof. Dr. Murat Tekalp ve İstanbul Teknik Üniversitesi’nden 793’üncü sıradan Prof. Dr. Cengiz Kahraman girdi. Elektronik ve bilgisayar mühendisliği literatürüne birçok dalda katkı sunan iki Türk akademisyen, yayınlarının sayısı ve dünyada okunurluğu referans gösterilen ‘h-endeksi’nde başarılarıyla gururlandırıyor. 2-3 yıldır bu listede yer alan Prof. Dr. Murat Tekalp, Boğaziçi Üniversitesi’nde Elektrik ve Elektronik Mühendisliği ve Matematik Bölümü’nden mezun oldu. Prof. Dr. Tekalp, 20 yıl Rochester Üniversitesi’nde çalıştı. 15 yıldır da Koç Üniversitesi Mühendislik Fakültesi’nde görev yapıyor. “H-endeksinde yapılan bu çalışma bugüne değil, yıllardır yaptığım çalışmalara, kariyerime ait. Yaptıklarımız başka akademisyenler tarafından ilgi görmüş. Bu listede olmak gurur verici. Herkes işini özenle yapsın ve kaliteli iş çıkarsın” diyor. Cengiz Kahraman - Murat Tekalp KARİYERİNİ TÜRKİYE’DE YAPTI İTÜ Endüstri Mühendisliği Bölümü öğretim üyesi Prof.Dr. Cengiz Kahraman, bütün kariyerini Türkiye’de yaptı. Galatasaray Üniversitesi eski Rektörü Prof. Dr. Ethem Tolga, lisanstan profesörlüğe kadar hocası olduğu Kahraman’ı şöyle anlatıyor: “Öğrencim, İTÜ dışına çıkmadan evrensel boyutta çok iyi çalışmalar yaptı. Yerli ve milli müthiş başarı hikâyesi. Bu gençlere cesaret vermeli.” Prof. Dr. Kahraman, listedeki 1.000 kişiden 653’ünün Amerikalı ve 58’inin de İngiliz olduğunu söyleyerek, “Keşke Türkiye’den daha fazla akademisyen bu sıralamaya girse. Bulanık mantık üzerine yaptığım çalışmalarla bu takdiri gördüm. Bu listelere girmek de, çıkmak da uzun zaman alıyor” diyor. İTÜ Endüstri Mühendisliği’nde okumasına rağmen bilgisayar ve elektronik alanında yaptığı çalışmaları ses getiren Prof. Dr. Kahraman şunları söylüyor: “Kazandığım tüm birikim Türkiye’den. Bu açıdan da mutlu oluyorum. Hedefim daha üst sıralarda yer almak. Gündüz derse giriyor, sonrasında odamda saatlerce arkadaşlarımla çalışıyorum. Çocuklarımıza, ailemize ayıracağımız zamanda kısıtlama yapıyoruz.”
Sincan Çocuk ve Gençlik Kapalı Ceza İnfaz Kurum’nda geçtiğimiz günlerde önemli iki toplantı yapıldı. Adalet ve Milli Eğitim bakanlıklarından temsilciler, psikologlar, öğretim üyeleri ve hukukçuların katıldığı toplantıda çok çarpıcı bir rakam açıklandı: Çocuk ve gençlik cezaevlerinde 13-18 yaş arasında 2 bin 818 çocuk kalıyor. Bu çocukların 2 bin 721’i erkek, 97’si kız. Yarısından fazlası cezaevinden çıktıktan sonra tekrar suça sürüklenip, geri dönüyor. Uzmanlar, tutuklu çocukların bazılarının 10 yıla kadar hüküm giydiğini, bazılarının da 2-3 ay kaldıktan sonra cezavinden çıktığını açıkladı. İşte bu nedenle başta Sincan olmak üzere birçok yerde önleyici tedbirler alınarak bu sayının azaltılması, sivil toplum kuruluşlarıyla işbirliği yapılması gündemde. REHBER ÖĞRETMENLERE ÇOK İŞ DÜŞÜYOR Toplantıya katılan uzmanlar, çocuğun suça sürüklenmeden önce fark edilerek, önlem alınmasını; burada da rehber öğretmenlerin önemli yer tuttuğunu söyledi. Uzmanlar, tüm çocukların eğitim sisteminde tutulup, onlara değer vererek şiddet ortamından uzaklaştırılmasını; devlet kurumlarında da çocuğa ceza değil, topluma kazandırma tedbirlerinin alınmasını istedi. Adalet Bakanlığı ile Milli Eğitim Bakanlığı temsilcilerinin ve uzmanların, gelecekte bu çocuklar için yapılmasını istediği ve anlaştığı ortak noktalar ise şunlar oldu:   İLKÖĞRETİME KAYITLI OLAN VAR Özellikle Ankara Altındağ Çinçin Mahallesi’ndeki 11 okulda önleyici tedbirler alınacak. Çocuklara değer ve hukuk eğitimi verilecek. Örgün eğitimden kopan çocukların açık liseye devamlılığı sağlanacak. Sincan Çocuk Cezaevi’nde 350 çocuk var, bunun 160’ı yabancı. Çocukların 36’sı ilköğretim, 100’ü açıköğretim ve 28’i de örgün öğretim programlarına kayıtlı. AYRI BİR MESLEK LİSESİ AÇILMASI GÜNDEMDE Cezaevlerinde bulunan 3 bini aşkın çocuk için ayrı bir okul yapılması gündemde. Normal okullara gittiklerinde dışlanan ve kopan bu çocuklara özel eğitimin sağlandığı, belli becerilerin kazandırılacağı okulun açılıp açılmaması tartışılacak.  
Kolejde çocuğunuz indirimli okuyorsa aman dikkat! Sözleşmede yazılan ücrete göre zam yapılacak. Koleje çocuğunuzu verirken herhangi bir nedenle indirim yaptırdınız. İndirim liste fiyatının altında ise sözleşme bu rakama göre yapılacak ve artış da ona göre ayarlanacak. Alınan indirimler ilkokul, ortaokul ve lise bitiminde sona erecek, her kademede yeniden indirim istenebilecek. Ancak spor ya da başarı bursları için sözleşmeye konulan şartlar yerine getirilmezse, okullar bu indirimden vazgeçebilecek. HER YIL OKULLA PAZARLIK YAPMAYA GEREK YOK Bir veli olarak çocuğunuzu kolejde birinci sınıfa göndermek istiyorsunuz. Gittiğiniz kolej ise 25 bin TL. İyi bir indirim yaptırdınız, fiyatı 15 bin TL’ye çekebildiniz. Okulla yaptığınız sözleşme de 15 bin TL üzerinden olacak. Çocuğunuz üst sınıfa geçerken okulun liste fiyatı olan 25 değil, sözleşmedeki 15 bin üzerinden artış yapabileceksiniz. Yani ilkokul bitinceye kadar her yıl okulla pazarlık yapmanıza gerek yok. Elinizdeki sözleşme yeterli olacak. Hangi rakamı sözleşmede imzaladıysanız; ilkokul, ortaokul veya lise bitinceye kadar bu rakama göre artış yaşanacak. İlkokulda ise ortaokula geçinceye kadar bu indirim uygulanacak. Ancak ortaokulda, okul yönetimi liste fiyatını sizden isteyebilir veya yeniden burs verebilir. Veli olarak okulla yaptığınız sözleşmeyi çok dikkatli okuyun. Özel şartlar, vs olup olmadığını inceleyin. BAŞARI VEYA SPOR BURSU DEĞİŞEBİLİR Eğer çocuğunuz için başarı ya da spor bursu aldıysanız, buna dikkat edin. Genellikle lisede verilen bu burslarda çocuğun başarısı düşünce ya da spor yapmaktan vazgeçtiğinde, bursunun da sona ereceğini göz önüne alın. İNDİRİME TEŞVİK DÂHİL Mİ DİYE SORUN Özel okullar için devlet teşviki alacaksanız, bunu da okulla yazılı bir sözleşmeye dönüştürün. Örneğin, bir özel okulun ücreti 20 bin TL. Ancak okul 13 bin TL’ye indi. Siz de 4 bin TL teşvik alacaksınız. Bu indirimin içinde teşvik olup olmadığını sorgulayın. Gerekirse devlet teşviki aldıktan sonra tekrar sözleşme yapın. STAJ PARASINI OKUL ÖDER Bazı meslek liselerinde öğrencilerden 4 bin TL’den fazla staj ücreti isteniyor. Sağlık meslek liselerinde daha çok karşılaşılan bu durumda ayrıca staj ücreti ödemeyin ya da kayıt olurken okul ücreti içinde bu paranın olup olmadığını sorgulayın.  
Varkey Vakfı’nın ‘Küresel Öğretmen Ödülü’nün bu yılki sahibi, İngiltere’de yoksul ve göçmen çocukların yoğunlukta olduğu bir okulda çalışan Andria Zafirakou oldu. Zafirakou, “Ödülü, dünyadaki öğretmenler adına alıyorum” dedi. Bu yılki ‘Küresel Öğretmen Ödülü’nü alan Andria Zafirakou, İngiltere’de yoksul ve göçmen çocukların yoğun olduğu Londra’daki Alperton Community School’da çalışıyor. Zafirakou, “Ödülümü hem diğer finalistler hem de dünyadaki tüm öğretmenler adına alıyorum. Bu ödül hepimizin” dedi. Türk öğretmen Nurten Akkuş’un da 10 finalist arasında olduğu ‘Küresel Öğretmen Ödülü’nü kazanan Zafirakou, 1 milyon dolarlık ödülün de sahibi oldu. Parayı mesleğinin gelişimi ve ihtiyaçları için kullanacak. Eğitim alanında projeler geliştirmek amacıyla kurulan Varkey Vakfı’nın verdiği ödül, Dubai’deki Atlantis Otel’in salonuna Formula 1 Şampiyonu Lewis Hamilton ve üç Dubai’li polis aracı eşliğinde getirildi. Törende Zafirakou’nun birinciliğini 4 bin çocuk özel bir video mesajıyla duyurdu. Zafirakou, ödülünü Varkey Vakfı kurucusu Sunny Varkey ve Birleşik Arap Emirlikleri Devlet Başkan Yardımcısı ve Başbakanı Muhammed Bin Rashid El Mektum’dan aldı. HER ÖĞRENCİYE ÖZEL MÜFREDAT Zafirakou, İngiltere’nin en yoksul yerlerinden Brent’te öğretmenlik yapıyor. Burada her üç çocuktan biri yaşamını yoksulluk içinde, birden fazla ailenin yaşadığı kalabalık evlerde sürdürüyor. Çocuklar, çetelerin şiddetine maruz kalıyor. Brent, İngiltere’de cinayet oranının en yüksek olduğu ikinci yer. 149 farklı dil konuşuluyor. Zafirakou, okul kapısında öğrencilerine “Günaydın” diyerek onları karşılıyor. Başarılı öğretmen, müfredatın tüm öğrencilerinde istenilen etkiyi uyandırmadığını fark edince, onu baştan aşağı yeniden tasarlıyor. Bunu öğrencilerinin yaşamıyla ilişkili olmasına özen göstererek yapıyor. Örneğin, müzik öğretmenine Somali okul korosu kurması için yardım ediyor. Kızlara özel antrenman saati oluşturarak, muhafazakâr ailelerin tepkisini çekmeden kriket oynamalarını sağlıyor. Öğrencilerin evini ziyaret ediyor. ZORLU BİR HAYATLARI VAR ‘Öğretmen Nobeli’ni alan Zafirakou, şunları söylüyor: “Öğrencilerimin çoğunun ana dili İngilizce değil. Birçoğu maalesef yoksulluk içinde. Zorlu hayatları var. Kalabalık evlerde yaşıyorlar. Yemek bile yemekte zorlanıyorlar. Evde sorumlulukları var, kardeşlerine bakıyorlar. Hayatlarında ne eksik varsa okulumuz dolduruyor. Okullar, güvenli cennetler. Sanatın gücü, bariyerleri yıkar ve potansiyelleri ortaya çıkarır. Öğrencilerim içinse sanat, kendilerini güvenli bir şekilde ifade edebildikleri ve kimlikleriyle bağlantı kurabildikleri için bir sığınak yarattı. Öğrenci, öğretmen, ünlü, politikacı, genç ve yaşlıları; gücü olan herkesi, sanatı korumak ve göklere çıkarmak için bana katılmaya çağırıyorum.” NURTEN AKKUŞ: BU BAŞLANGIÇTI “Finale kaldığım ve bu duyguyu hem kendim yaşayıp, hem de ülkeme yaşatan ilk öğretmen olduğum için çok mutluyum. Ödülü ülkeme bu güzel günde kazandırmayı çok isterdim ama kısmet olmadı. Ama şunu söylemek isterim ki, öğretmen olmaktan gurur duyuyorum. Ülkemi çok seviyorum. İnanıyorum ki, bu bir başlangıçtı ve gönüllerdeki bu umutları nice Nurten öğretmenler gururla bu sahnede olmaya devam ederek yeşertecek. Ülkeme destekleri için sonsuz teşekkürler.” DİĞER 9 FİNALİST - Nurten Akkuş - Türkiye - Marjorie Brown - Güney Afrika - Luis Gutierrez - Kolombiya - Jesus Insilada - Filipinler - Glenn Lee - ABD - Diego Mahfouz Faria Lima - Brezilya - Koen Timmers - Belçika - Eddie Woo - Avustralya - Barbara Anna Zielonka - Norveç
ÖSYM’nin geçen yıl yaptığı 39 sınava 8.3 milyon aday başvurdu. Tek oturumda en büyük katılım 2.1 milyon adayla Yükseköğretime Geçiş Sınavı’nda oldu. ÖSYM, bugüne kadar bu sınavların hiçbir analiz raporunu yayınlamadı. Ancak geçtiğimiz ay Akademik Personel ve Lisansüstü Eğitimi Giriş Sınavı (ALES) Sonbahar’ın raporunu ayrıntılı olarak açıkladı. ÖSYM’nin yeni başkanı Prof. Dr. Mahmut Özer, ALES kitapçığında 2018’den itibaren yapılan sınavlara yönelik analizleri kamuoyuna açıklama kararı aldıklarını belirterek, Dikey Geçiş Sınavı, Tıpta Uzmanlık Eğitimi Giriş Sınavı, Yabancı Dil Sınavı ve diğerlerinin de analiz ve değerlendirmelerinin tamamlanıp paylaşılacağını vurguluyor. Özellikle Yükseköğretim Kurumları Sınavı’nın raporunu merakla bekliyorum. 70 PUAN ALAMAYANLAR VAR ALES Sonbahar sınavında puanlara göre en başarılı 5 üniversiteyi daha önce yazmıştık. Bugün de en başarısız üniversitelere yer veriyoruz. Listede hiçbir öğrencisi 70 ve üzeri puan alamayan üniversiteler var. Yani bu üniversitelerin yüzlerce mezunu sınava giriyor ve biri bile 70’in üzerinde puan alamıyor, kısaca ‘sıfır’ çekiyor. Bunlardan ikisi, Iğdır ve Ardahan üniversiteleri. Iğdır Üniversitesi’nde ALES’e giren 107, Ardahan’dan da 112 mezunun sayısal ve eşit ağırlık puan türünde ‘sıfır’ çektiği görülüyor. Sözelde de çok yüksek başarı göstermeyen bu iki üniversitenin yönetimi, kendilerine gelen öğrencilerin de zaten çok başarılı olmadığı vurgusunu yapıyor. İşte karnesi zayıf üniversiteler: GİRİŞ PUANI MEZUNİYETE DE YANSIYOR Prof. Dr. Mehmet Biber (Ardahan Üniversitesi Rektörü): Küçük ya da yeni kurulan üniversitelerde lisansüstü programlar yok denecek kadar az. Bu programlar olmadığı için mezunlarımıza yeterli rehberlik yapılamıyor ve onlar da maalesef bu sınavlara hazırlıksız giriyor. Çalışmadan da başarılı olmaları çok zor. Bulunduğumuz coğrafya, iklim ve ulaşım koşulları nedeniyle üniversite giriş puanlarımız düşük. Bu, mezuniyet sonrasına da yansıyor. 2008’de kurulduk, yılda 1.200 mezun veriyoruz. Yetişen akademisyenlerimiz de gitmek istiyor, eksiğimiz var ama başımızın çaresine bakacak kadar hocamız da oluyor. Daha çok sosyal bilimler bağlantılı bir üniversiteyiz. Bu tablo yavaş yavaş değişecek, mühendislik fakültesini ayağa kaldırmaya çalışıyoruz. YÜKSEKOKUL SIRALAMAYI ETKİLİYOR Mehmet Kurt (Iğdır Üniversitesi Genel Sekreteri): Meslek yüksekokulları bizde daha fazla. Buralara direkt geçiş yapılıyordu, puan alamayanlar, hiçbir yere yerleşmeyenler meslek lisesinden bize geliyordu. Bu öğrenciler, ALES’e katılıyor. Üç meslek yüksekokulumuz var. 2017 mezunlarımızın çoğu meslek yüksekokulundan. Şu anda en iyi öğrencilerimiz ilahiyat fakültesinde. Onlar da sözel alanda çok başarılı. Yatay geçişler kalkınca öğrenci profilimiz değişti, bu tablo da düzelecek. KİMLER GİRİYOR? ALES sonuçları öğretim görevlisi, okutman, araştırma görevlisi, uzmanlık atamalarında, lisansüstü eğitime girişte ve yurtdışına lisansüstü eğitime gönderilecek adayların seçiminde kullanılıyor. Adaylara, 100 soru için 150 dakika veriliyor. Bir lisans programından mezun olabilecek durumda olanlar, bitirenler ve yurtdışında lisans eğitimi görüp denklik belgesi alanlar, sınava girebiliyor. Her adayın sayısal, sözel ve eşit ağırlık puanı hesaplanıyor. Hangi alan mezunları nerelere yerleşiyor? - Sayısal bölümler: Hemşirelik, tıp, mühendislik, mimarlık, diş hekimliği, ilköğretim matematik öğretmenliği. - Sözel bölümler: İlahiyat, Türk dili ve edebiyatı, tarih, okul öncesi öğretmenliği, Türkçe öğretmenliği, coğrafya, radyo-televizyon ve sinema, halkla ilişkiler. - Eşit Ağırlık bölümleri: İktisat, işletme, hukuk, siyaset bilimi ve kamu yönetimi, rehberlik ve psikolojik danışmanlık, maliye, sosyoloji, psikoloji, sınıf öğretmenliği, uluslararası ilişkiler.  
Kütüphaneler, bir ilin eğitim ve kültür merkezleridir. İstanbul’da Taksim veya Beyazıt Devlet Kütüphanesi’nin önündeki uzun kuyruklar sizi yanıltmasın. Kütüphaneler, son zamanlarda gençlerin kitap okumak ve araştırma yapmak yerine ödev veya sınava hazırlanmak için en iyi kullandığı yerler haline geldi. Ülkemizde toplam 1.137 kütüphane bulunuyor. 127 KÜTÜPHANE GEÇİCİ KAPATILDI Geçtiğimiz ay Ankara Milletvekili Aylin Nazlıaka, Turizm ve Kültür Bakanlığı’ndan kütüphane ve kitap sayısıyla ilgili bazı bilgiler istedi. Bakanlıktan aldığı cevap pek de iç açıcı değil. Buna göre geçen yıl 48 ilde bulunan 127 kütüphane farklı nedenlerle geçici olarak kapatıldı. Yani kütüphanelerin yüzde 11’i değişik nedenlerle okuyucuya kapalı tutuldu. Yeni açılan kütüphane sayısı ise 9. Yedi kente gönderilen kitaplarla öğrenci sayıları karşılaştırıldığında, 41 öğrenciye bir kitap düşüyor. “Ülkemizdeki kütüphane ve kitap sayısına bakınca iskeletimizin çatırdadığını bir kez daha gördük” diyen Aylin Nazlıaka, şunları söylüyor: “Okul kütüphanelerinin yetersizliği nedeniyle, kütüphaneler kitap okumak ve araştırma yapmak yerine sadece ödevler ve sınavlara hazırlanan öğrencilerin uğrak yeri haline gelmiş durumda. Oysa kütüphanelerin asıl işlevleri topluma ‘okuma, araştırma ve sorgulama’ becerisi kazandırmak, eğitim olanaklarına yeterince erişemeyen vatandaşlarımıza birer ‘eğitim ve kültür merkezi’ olmaktır.” Nazlıaka’nın bakanlıktan aldığı veriler ise şöyle: toplam kitap sayısı 19 milyon 2017 yılında kütüphane envanterine eklenen kitap sayısı 1 milyon 389 bin 925. Yani 2017’de 58 kişiye bir kitap düşüyor. 2017 Ocak-Haziran döneminde kütüphanelerde bulunan toplam kitap sayısı ise 19 milyon 397 bin 660. Bu, her dört kişiye bir kitap demek. Oysa sadece Amerikan Kongre Kütüphanesi’nde 29 milyondan fazla kitap, 58 milyon el yazması var. KARS’A HİÇ KİTAP YOK Bakanlığın en az kitap gönderdiği il, 44 bin 805 kitapla Kilis oldu. En fazla gönderilen şehir ise 1 milyon 502 bin 744 kitapla başkent Ankara. 2017’de Kars’ta bulunan kütüphanelere hiç kitap gitmezken, en az kitap alan iller 1.267 ile Aksaray, Erzurum, Siirt, Yalova oldu. Bu dört ilimize toplam 5 bin 68 kitap yollanmış. En az kitap gönderilen iller sıralamasında bunları 4 bin 801 kitapla Kilis ve Muş izliyor. Bu yedi kentteki kütüphanelere toplam 14 bin 670 kitap ulaştırılmış. Bu illerde ilkokul, ortaokul ve lise eğitimi alan öğrenci sayısı 605 bin 204. Yani 41 öğrenciye bir kitap düşüyor.  LİSELİLER OKUMUYOR Milli Eğitim Bakanlığı’nın ‘2017 Faaliyet Raporu’nda, ilkokuldan liseye öğrencilerin bir yılda okuduğu kitap sayısına bakılınca da durum pek parlak değil. Buna göre, ilkokul öğrencilerinin bir yılda 25 kitap okuması hedeflendi, yıl sonunda bu sayı 20.84 oldu. Ortaokulda hedef 9 iken öğrenciler, yılda 8.10 kitap okudu. İmam hatip ortaokullarında hedef 14.15 iken 8.79 olarak gerçekleşti. Bir lise öğrencisi yılda en fazla 9 kitap okudu. Bakanlık genel liselerde hedefini 5 olarak belirledi, yıl sonunda sayı 4.72’de kaldı. Mesleki teknik liselerde hedef 2.70 iken, bunun üzerine çıkıldı ve 3.63 oldu. Anadolu imam hatiplerde 8.79 hedeflendi, yıl sonunda 4 olarak gerçekleşti.  
34 yıllık harabe köy okulunu yeniden inşa eden, lojmanını sanat atölyesine çevirerek köydeki kız çocuklarına ve kadınlara eğitim veren Aysel Ösüz, okulun hem öğretmeni hem müdürü hem de müstahdemi. Şanlıurfa’da yılın öğretmeni seçilen Aysel öğretmen, “Ben istiyorum ki çocuklarım ileride imkânsızlıklarla büyüdüklerini söylemesin. Kolej gibi bir okulda okuduklarını anlatsınlar” diyor. Aslında Aysel öğretmenin hayatı altı yaşında babasını kaybettikten sonra, ortaokulda Çağdaş Yaşamı Destekleme Derneği’nden (ÇYDD) aldığı eğitim bursuyla değişiyor. Derneğin başkanı Prof.Dr. Türkan Saylan’a hayranlığı hiç bitmiyor ve bir ‘Kardelen’ olarak köy kızlarının okuması için ona söz veriyor. Şanlıurfa’nın Aşağıpülünçe Köyü’nde doğan, defterini, kitabını kardeşleriyle paylaşarak okumaya çalışan Aysel öğretmen, liseyi birincilikle bitirdikten sonra kendisine ne olmak istediğini soran dönemin Başbakanı Recep Tayyip Erdoğan’a “Öğretmen olmak istiyorum” diyerek, bu yolda devam ediyor. Atandığı 34 yıllık harabe okulu, sosyal medyadan yardım destekleriyle ve kendi çabalarıyla yeniden inşa ediyor. LOJMAN SANAT ATÖLYESİ OLDU “Çocuklarım” diye hitap ettiği öğrencilerine okulu sevdirmek için eşiyle yeniden boyuyor. Sosyal medyadan, işadamları ve sanatçılardan aldığı yardımla bahçeyi düzenliyor, sınıfa parke ve halı döşüyor, masa ve sandalye alıyor. Öğrencilerine onlarca kitabın olduğu bir kütüphane oluşturuyor. Eğitimin sadece matematikten, fen dersinden ibaret olmadığını söyleyerek, onlara sanatı sevdiriyor. Bunun için de lojmanındaki bir odaya ahşap boyama ve örgü atölyesi kuruyor. 15 çeşit enstrümanla müzik atölyesi oluşturarak, öğrencilerini müzikle tanıştırıyor. Köydeki okuyamamış kız çocuklara ve kadınlara da öğle arası ve hafta sonları atölyesinde ders veriyor, açıköğretime kayıtlarını yaptırarak öğrenimlerini tamamlamaları için çaba harcıyor. Bu arada örgü atölyesinde yaptıklarını komşu köylerdeki çocuklara göndererek dayanışma ruhunu aşılıyor. Urfa’da merkeze 33 kilometre ötede Karaköprü Köyü’ndeki Başören İlkokulu’nun Kardelen öğretmeni Aysel Ösüz, bozkırın ortasında dört sınıfı bir arada okuturken kendi şansını yarattığı gibi, çocuklarının geleceğine de bir ışık yakıyor. ‘BEN DE KÖY ÇOCUĞUYUM’ Yaptıkları sayesinde kentte ‘yılın öğretmeni’ seçilen Aysel öğretmeni, bu hafta destek vermek için Bahçeşehir Uğur Eğitim Kurumları Yönetim Kurulu Başkanı Enver Yücel ve bölgedeki kadın girişimci Essum Aslan ve eğitimcilerle ziyaret ettiğimizde, bize Prof. Dr. Türkan Saylan’ın ‘kadınların eğitimle özgürleşeceği, güçleneceği’ sözlerini hatırlatırken gözyaşlarını tutamıyor. “Gelecek eğitimle kurtulur. Huzurluyum” diyen Aysel öğretmen, şunları söylüyor: “Ben de köy çocuğuyum, öğrencilerimi iyi anlıyorum. Çok çalıştım, kitaplarla arkadaş oldum, mesleğimi de çok seviyorum, başka bir iş asla yapamam. Kardelen olarak okumak eğitime duyarlı yapıyor insanı. Bir ülkenin yükselişi ve kurtuluşunun eğitimle olacağına inanıyorum. İmkânsızlıkları gidermek elimizde. Diğer meslektaşlarım benim çabamı görünce destek istiyor. En büyük hayalim çocuklarımın iyi bir meslek sahibi olması.”
Akademik Personel ve Lisansüstü Eğitimi Giriş Sınavı’yla (ALES) ilgili detayları geçtiğimiz haftalarda açıklayan ÖSYM, dün yılda iki defa e-ALES yapılacağının da müjdesini verdi. ÖSYM Başkanı Prof. Dr. Mahmut Özer, 81 ilde düzenlenecek e-ALES’in tarihini, 1 Temmuz ve 30 Eylül olarak açıkladı. Öte yandan ÖSYM’nin ALES verilerine göre, en başarılı üniversite Boğaziçi, Galatasaray ve İstanbul Teknik Üniversitesi (İTÜ). Sayısal, eşit ağırlık ve sözel alanlarında ilk sıralara yerleşen bu üniversitelerin mezunları, ALES’e öğretim ve araştırma görevlisi, okutman, uzman kadrosuna atanmak ve lisansüstü eğitim için giriyor. 2017 sonbahar ALES değerlendirme raporuna göre, sınava 221 bini aşkın aday katıldı.  Raporda adayların mezun olduğu ve eğitim aldığı üniversitelere göre puan ortalamaları ve en az 70 alan aday sayılarına bakıldığında, eşit ağırlıkta Boğaziçi, sayısalda İTÜ, sözelde de Galatasaray mezunlarının birinci sırada yer aldığı görülüyor. KADINLAR DAHA FAZLA Sayısal ve eşit ağırlıktan sınava giren kadın ve erkek sayısı birbirine yakın, sözelde ise kadınlar erkeklerin yaklaşık 1.5 katı. Her üç alanda da erkeklerden daha fazla kadın sınava girdi. Özellikle 2008 ve  öncesinde mezun olanların puan ortalamalarında dikkat çekici bir düşüş görülüyor. 2009 ve sonrasında mezun olan ve okuyan adayların ortalamaları ise daha yüksek. ÖSYM’nin ALES verileri, geleceğin akademisyenleriyle ilgili önemli ipuçları veriyor.  
İbrahim Taşel, yaklaşık 40 yıllık eğitimci. TÖDER ve Final Eğitim Kurumları Yönetim Kurulu Başkanı. 450 eğitim kurumunda 14 bin çalışanı ve 200 bin öğrencisi var. İstanbul Ticaret Odası Eğitim Komitesi Başkanlığı’nı da yürüten Taşel, dün neredeyse tüm özel okul sektörü temsilcilerini bir araya topladı. Cemile Sultan Korusu’nda yapılan toplantıya Türkiye Özel Okullar Derneği, TÖDER, ÖZDER, ÖZKUR-BİR, ÖZDEBİR, KÜLTÜR-BİR üyesi okul kurucuları katıldı. Belki de ilk kez özel öğretim kurumlarının kurucuları bu kadar geniş katılımla bir araya geldi. Toplantıda 250 kişiye konuşma yapan Taşel, 5 yıl önce yüzde 2.7 olan özel okullaşma oranının yüzde 8’e çıktığını ve bunun yüzde 15 olması gerektiğini vurguladı. Özel okulların hızlı büyürken rekabette kaliteyi düşürmemeye özen göstermesi gerektiği konusunda sık sık uyarıda bulundu. Taşel’in kuşkusuz en önemli mesajı onlara verirken, velilere de bir çağrısı var: “Bize göre bir okulda başarı, öğrencinin bulunduğu seviyeden daha yukarıya çıkarılmasıdır. Herkesin bu yarışta en önde olması elbette mümkün değil. Ama bir okul aldığı öğrenciyi bir adım yukarıya taşıyabiliyorsa en başarılı okul odur.” Özel öğretim kurumlarında kalitenin ücretten daha önemli olduğunu vurgulayan Taşel, okul ücretinin kalite ölçüsü olarak algılanmaması gerektiğine dikkat çekti. 10 ADIMDA İYİ OKUL İbrahim Taşel’in okul arayışında olan velilere 10 okul seçim tüyosu ise şöyle: 1) Okulun kurucularının eğitimle ilişkisini ve kuruluş felsefesini inceleyin. 2) Akademik başarısını dikkate alın. 3) Spor, sanat ve kültür alanlarındaki başarısına mutlaka bakın. 4) Yetiştirdiği öğrencilerin kişilik gelişimini izleyin. 5) Öğrenciye değerler kazandırma konusundaki becerisini araştırın. 6) Okulun fiziki yapısı ve sosyal imkânlarını görün. 7) Öğrencilerin sağlığını ilgilendiren servis, yemek, güvenlik gibi yan hizmetlerini iyi sorgulayın. 8) Mezunlar derneği mensuplarını yani okulun lobi gücünü irdeleyin. 9) Yabancı dil eğitimi hakkında iyi bilgi alın. 10) Eğitim öğretim kadrosu ve en önemlisi öğretmen kalitesinin kişilik ve bilgi birikimini mutlaka soruşturun.
Milli Eğitim Bakanlığı’nın hazırladığı öğretmene performans sistemini iki gündür eğitim camiası tartışıyor. Müdürü, meslektaşı, öğrencisi, velisi öğretmene not verecek. Kuşkusuz eğitim ne çektiyse duygusal kararlardan çekti. Öğrencileri daha iyi okula gitsin diye notları şişiren öğretmene, öğrenci de “Aman ona bir şey olmasın” diye torpil yapmaz mı? Yüksek not için “Kendim aldım” düşük not için “Öğretmen verdi” diyen bir nesil bu puanlamada kuşkusuz pek de objektif olmaz. Ya çocuğuna iyi davransın, yüksek not versin diye öğretmenine pahalı hediye alan veli, sizce kaç puan verir? Alt sınıflarda öğretmenlerine ‘kalpli mektuplar’ bırakıp, büyüdükçe sevgileri azalan öğrencilerin notlarını da hadi düşünelim. Notla korkutulan öğrenci, fırsat kendisine geçince “Basarım sıfırı!” demez mi? Ya köy okullarında durum ne olacak? Kaç okul müdürü öğretmenin dersine girip, onu yakından takip ediyor? Kim ne kadar dürüst olacak? İşte bu soruların yanıtı iyi verilmeli. Evet, öğretmenleri değerlendirelim, ama bunu somut verilerle ve ulusal ölçekte yapalım. Onun kendini geliştirmesi ve değerlendirmesine fırsat verelim. İyi olanı, maaşını artırarak motive edelim, geriye gideni de meslekten uzaklaştıralım. Öğretmen, eğitim sisteminin en önemli unsuru kuşkusuz. Onlar iyi yetişmiyor ve mesleğini yapamıyorsa sistem de işte şimdi olduğu gibi tıkanır. Bu sistemle öğretmen iyi not almak için herkese şirin görünmeye çalışır. Çocuğunun durumunu öğrenmek için okula bile uğramayan veliyi, koltuğunu korumak için siyasetçileri dolaşan müdürü, okuldan çıkmak için zil sesini bekleyen öğrenciyi kim nasıl değerlendirecek? Öğretmeni denetleyelim, sınav da yapalım, yeterliliğini de ölçelim, hizmetiçi eğitim de verelim. Tamam ama yeter ki onu da günah keçisi yapmayalım. Öğretmene puan vermek yerine, değer verelim yeter...
İnşaat işçisi ilkokul mezunu baba ve ev hanımı annenin oğlu üniversiteli Metehan Emlik, kendi geliştirdiği eğitim drone’u ile Yeni Zelanda’dan 10 bin, Türkiye’den 5 bin drone siparişi aldı. Lisede yaz aylarında inşaatta çalışıp, okuduğu lisenin laboratuvarında sabahlayan, yorulduğunda sıraları birleştirerek yatan Metehan’ın en büyük hayali insansız hava araçları ve füze konusunda çalışmalar yapmak. Babasının, “Boş işlerle uğraşma, oku” dediği Metehan, şimdi de Özyeğin Üniversitesi’nde dünyaya eğitim drone’u yapmaya hazırlanıyor. Geliştirdiği ürün için 10 bin adet ilk siparişi Yeni Zelanda’dan alan Metehan’a okuduğu üniversitenin Mütevelli Heyet Başkanı Hüsnü Özyeğin’den destek geldi. Özyeğin, Metehan’a drone için gerekli malzemeleri almak üzere yatırım yaptı ve kuracağı şirkete ortak olacak. İNŞAATTAN KAZANDIĞI 10 TL İLE MALZEME ALDI Metehan Emlik, Sivas’ta ilkokul mezunu bir anne-babanın dört çocuğundan biri. İlkokulu liseyi devlet okulunda okudu. Lisenin ilk yıllarında yaptığı kablosuz telefon şarjı, masa lambası ile TÜBİTAK bölge ikincisi oldu. 12’nci sınıfta yaptığı ‘tanksavar füze güdüm sistemi’ ile bu kez TÜBİTAK Ortaöğretim Proje Yarışması’nda Türkiye birinciliği elde etti. Ailesi ilk zamanlar onun derslerden kaytardığını düşünerek, pek de destek vermedi. Yazın inşaatlarda günde 10 TL yevmiyeyle elektrik işleri yaptı, kazandığı parayı kışın lisenin laboratuvarında geliştirdiği ürünlerin malzemelerine verdi. “Kendi harçlıklarımdan biriktirdiğim kadarını harcıyordum, yemek bile yemiyordum” diyen Metehan, çoğu zaman laboratuvarda gizlice kaldı, çok yorulduğunda iki sırayı birleştirerek yatak yaptı. Matematik, fizik ve kimya dersleri dışında her fırsatta soluğu burada aldı. İlk TÜBİTAK derecesi sonrası çevresi ona inanmaya başladı. BURSLU OKUYOR Lise son sınıfta Özyeğin Üniversitesi’nin ‘roboKamp’ robot yarışmasında da birinci olunca yüzde 50 bursla kazandığı üniversiteyi, TÜBİTAK yarışmasındaki derecesiyle elektrik elektronik mühendisliğinde yüzde 100 bursla okumaya başladı. 3’üncü sınıftaki Metehan, kampustaki Özü-X adlı binada kendisine ayrılan özel bir alanda çalışıyor. Geliştirdiği eğitim drone’una Türkiye’den 5 bin, Yeni Zelanda’dan ise 10 bin sipariş aldı. Malzemesi için gereken parayı da üniversitenin kurucusu Hüsnü Özyeğin’den alacak. Özyeğin, öğrencisinin hem yatırımcısı hem de ortağı olacak. 'BAŞARI İÇİN SABIRLI OLUN' İnsansız hava araçları ve füzelerle ilgileniyor, bu alanda çalışmak istiyorum. 2015’te Google Bilim Fuarı’nda uzayla ilgili yaptığım proje ile dünya genelinde ilk 90’a girdim. 2016’da insansız hava aracı kartal gözü İHA takımını kurarak, drone ile uçak karışımı bir model oluşturdum. TÜBİTAK’tan ödül aldım. Türk Havacılık ve Uzay Sanayii’nde bu ödül nedeniyle yarı zamanlı çalıştım. Sonra da eğitim drone’u üzerinde çalıştım. Bu drone çocuklar için çok yararlı olacak. Çünkü, çocuklar bu yazılımı erken yaşta öğrenirse ileride büyük işler yapabilirler. Eğitim drone’larını seri üretime geçirmek için fona ihtiyacım var. Yeni Zelanda’da bir laboratuvar benim ürünlerimi STEM robotik eğitim platformunda kullanmak istiyor. Yılda 10 bin ünite için sipariş verdi. Teklif sunmak üzereyim. Sakarya’da çocuklara kodlama eğitimi vermek isteyen bir kurum 5 bin drone siparişi verdi. Seri üretime geçmek için paraya ihtiyacım vardı. Başarılarımı duyan Hüsnü Özyeğin melek yatırımcı olarak bana destek verecek. Yatırımcım ve ortağım o olacak. Tanksavar ve uçaksavar füze sistemleri üzerine çalışmak istiyorum. Milli savunmamıza yönelik ürünler yapmayı hedefliyorum. Benim gibi çalışma yapmak isteyenler hayallerinden asla vazgeçmesin. Sabırlı olsunlar. Kendilerine güvensinler. HAYALLERİNİ GERÇEKLEŞTİRMEK İSTEYENLERE DESTEK VERİYORUZ Prof. Dr. Esra Gençtürk (Özyeğin Üniversitesi Rektörü): Metehan Emlik ve onun gibi hayallerini daha üniversitede gerçekleştiren sayısız öğrencimiz var. Metehan’ın en son geliştirdiği projesi yenilikçi girişime bir örnek. Drone’u bir eğitim aracı olarak kullanıp, kodlama eğitimini sanal bir ara yüzün yanı sıra fiziksel ortama da taşıyor. Girişimcilik Merkezimiz projesini destekliyor. 3D yazıcı, lazer kesim makinesi gibi ekipmanlarla prototiplerini geliştiriyor. Hüsnü Bey de ferdi girişimci olarak öğrencilerin projelerini, kurumsal ve sosyal girişimlerini yakından takip ediyor, destekliyor. Metehan’ın girişimiyle de birebir ilgileniyor; melek yatırımcı olmak için görüşüyor.
TEDMEM geçtiğimiz hafta önemli bir rapor açıkladı. “2017 Eğitim Değerlendirme Raporu”nda birbirinden ilginç başlıklar var. Bunlardan benim en çok dikkatimi çeken, ortaöğretimle ilgili olanlar. Yazan da Milli Eğitim Bakanlığı’nın en üst kademesinde uzun zaman görev yapan Talim Terbiye Kurulu eski Başkanı Prof.Dr. Emin Karip olunca raporu daha dikkatle okumak gerekiyor. İşte rapordan çarpıcı başlıklar: 100 GENÇTEN 18’İ OKUL DIŞINDA Lise zorunlu olmasına rağmen, her 4 öğrenciden 1’i (yaklaşık yüzde 27) açık öğretim lisesine kayıtlı. Yani lise çağında her 100 gençten 18’i okul dışında kalıyor. Açık öğretim sisteminin istisnai durumlarda gündeme gelebilecek bir uygulama olması gerekirken, örgün eğitimin bir parçası olarak görülüyor. Burada eğitim alanların daha sonraki yıllarda dezavantajlı olacağını da unutmamak gerekiyor. 2012’de 4+4+4 düzenlemesiyle ortaöğretim zorunlu eğitim kapsamına alındı. Okul binaları ve kontenjanların yetersizliği gibi sıkıntılar hâlâ devam ediyor. Yoksul aileler çocuklarının eğitim masraflarını düşünürken, okul türü ve kontenjanları da öğrencilerin tercihine pek uygun dağıtılmadı. Bütün bunlar da gençlerin okul dışına kaymasına neden oldu. SADECE BU YIL 84 BİN ÖĞRENCİ  2017-2018 eğitim öğretim yılında TEOG sonrası tercih ettiği okullara yerleşemeyen, bilgi alınmayan ya da tercih prosedürü dışında kalan yaklaşık 84 bin öğrencinin Bakanlık bünyesinde açık öğretim lisesine kaydı yapıldı. Son 5 yılda açık öğretim lisesine kayıtlı öğrenci sayısında yaklaşık yüzde 65 artış oldu. Açık öğretim lisesine devam eden öğrenci sayısı 1 milyon 554 bin 938’i buldu. Bu da ortaöğretim kademesinde toplam öğrenci sayısının yüzde 27’sini oluşturuyor. YAPTIRIMLAR DA YETERSİZ KALIYOR İşin bir de açık öğretime eğilimi durdurmak yerine artıran boyutları var. Öğrencilerin okula devamlarını sağlamak için geliştirilen yaptırımlar buna sebep olan unsurları ortadan kaldırmadığı gibi cezalandırmak da öğrenci-eğitim ilişkisini daha da zedeliyor. Okullarda disiplin ve ceza konusundaki genel tutum yeniden gözden geçirilmeli, önleyici rehberlik hizmeti sunulmalı.
Bir özel okul yöneticisiyle konuşurken, “Ortaokul öğrencileri arasında çete savaşları oluyor, evdeki oyuncak silahlarını okula getiriyorlar” diye yakınıyor. Bir başka devlet okulu müdürü benzer konudan şikâyet ediyor. İster istemez, “Ne oluyor bu çocuklara” diyoruz. Kimi televizyon dizilerindeki silahları, çeteleri, kimi şiddet içerikli oyunları adres olarak gösteriyor. ABD’de 19 yaşındaki Nikolas Cruz elinde silahla okula girip, 17 arkadaşını öldürüyor. Neden çocuklar şiddete başvuruyor? Bu eğilimleri olan çocukların aileleri ve okullar ne yapmalı? İşte bu soruyu Psikolog Nilüfer Devecigil’e sordum. Devecigil sözlerine, “Konu sadece televizyonda filmlerde izledikleri çete, silah ya da şiddet içerikli oyunlar değil. Seyrettikleri toplumun bir yansıması” diye başlayarak şöyle devam etti: CAN ACILARINI DIŞA YANSITIYORLAR “Ataerkil bir toplumuz. Bizde otoriter aile çok. Ailede mutlaka elinde gücü tutan biri var. Bu bazen anne, bazen de baba oluyor. Biz güç paylaşımını bilmiyoruz. Her zaman çocuk da dâhil bir taraf diğer tarafa baskı uyguluyor. Çocuk anne veya babası tarafından eziliyor olabilir. Filmler de, oyunlar da bunu yansıtıyor. Okulda da bazı öğretmenler tepeden bakıyor, “Susun çocuklar” diyor. Çocuk işte bu gücü, çete kurma, başka birine baskı uygulamak olarak algıladığı için modelliyor. Ama bu gerçek güç değil. Aile bunun farkında değil. “Benim çocuğum bunu filmde gördü de yapıyor” diye düşünüyor. Oyun terapisi yapıyorum. Oyuncak silah ve kelepçe de odamda bulunuyor. Çünkü, her ikisi birer metafor. Uzmanlar bunu “can acıtan sopa” olarak nitelendirir. Çocuk, oyunda silahı kullanıp, karşısındakini vurarak kontrol ihtiyacını ortaya koyuyor. Evin içinde anne baba kavga ediyorsa oyuncak silah sesiyle o kavgayı kontrol ettiğini düşünüyor. Bazen medikal travma, aile içi şiddet ya da okul içinde yaşadığı zorbalığı yansıtıyor. Çocuk kendisine yapılanı dışarı vururken silahı veya çete şeklindeki oyunu kullanıyor. Aslında bu tür şeylerle can acılarını dışarıya atıyorlar. ÇOCUKLARIN NE SÖYLEMEYE ÇALIŞTIĞINI ANLAMALI Çocukların elinden silahı alarak, engelleyerek önlemek yerine daha toplu büyük resme bakmalı. Toplum olarak ne yaşıyoruz? Okullarda da bu şikâyetler artmış olabilir. Çocuk okulda çetecilik oynuyorsa, oyuncak silahı olmasa da parmağını kullanarak ateş ediyor gibi davranıyorsa bunu dikkate almakta yarar var. “Çocuğu nasıl engelleyelim, okulla konuşalım, film izletmeyelim” demek yerine çocukların ne söylemeye çalıştığını anlayalım. Çocuğun hayatında şu an neler olduğuna bakalım. Çünkü onların beyinleri yetişkinler gibi değil. “Arkadaşım bana kötü davranıyor, öğretmenim sesini yükseltiyor” demek yerine sıkıntıda olduklarını, canlarının acıdığına yönelik işte böyle sinyaller verirler. TV SEYRETTİRMEMEK ÇÖZÜM DEĞİL Anne baba çocukla sevgi dolu bir ilişki içinde olmalı. Oyuncak silahı saklamak yerine, çocuğu anlamaya çalışmalı. “Bir konuda zorlandığını görüyorum, konuşmak istediğin bir şey mi var? Ben senin yanındayım” demek daha doğru. Çocuklar görülmek, sevilmek ve duyulmak istiyor. Önce bu oyunları izlerken, taklit ederken alttaki soruna bakmalı. Temeldeki sorun görülürse, daha rahat baş edilebilir. Bazı çocuklar kendilerini güçsüz hissedebilir. O zaman onu nasıl güçlendireceğimize bakmalı. Anne-baba-çocuk ilişkisinin güçlü olması şart. Sonra okul çevresiyle çocuğun ilişkisi iyi olmalı. Televizyon dizisini seyrettirmemek, silahı elinden almak tek başına çözüm değil. MÜFREDATTA FARKINDALIK ÇALIŞMASI OLMALI Ailenin içine bakmalı. Kim bilir çocuk o ailede neler yaşıyor? Aslında çocuklar ufak ufak sinyaller veriyor. Yalnızlık, depresyon gibi... Herkesin öfkeyi dışarı vurma şekli farklı. Kimi ejderha gibi bağırıp çağırıyor, kimi pasif agresif hiçbir şey yapmaz, ama sonunda öğretmenine öyle bir hareket yapar ki herkes şaşırır. Kimisi de kurbağalar gibi sessiz takılır, sonrasında öyle bir patlar ki! ABD’de bu duruma karşı okullarda sosyal, duygusal zekayla ilgili çalışmaları müfredata aldılar. Okullarda bu konuda farkındalık çalışmaları yapılıyor. Çocuğa bakma, özfarkındalık yaratma, yaşadıklarını dışarıya yansıtma, dürtü kontrolü gibi şeyleri müfredatla vermeye çabalıyorlar. Okulların da, ailelerin de ne yapabiliriz diye hep birlikte düşünmesi gerekiyor.”
Çorlu Ahi Evran Meslek Lisesi’nde geçen hafta sosyal medyaya düşen bir görüntü eğitim dünyasında çok konuşuldu. Öğrencilerden biri ders anlatmaya çalışan öğretmene el şakaları yaparak, onu kucağına alıyor. Sinirlenen öğretmen de öğrencisine tokat atıyor. Çorlu Kaymakamlığı da öğretmen ve öğrenciler hakkında soruşturma başlatıyor. Liseler 4 yıla çıkarılarak, zorunlu eğitim kapsamına alındı. Bu örnekler de arttı. Liselerde disiplin yönetmeliğine göre kurala uymayanlara ceza da veriliyor. Okula telefonla gelmek serbest, sınıfta ya da derste kullanmak ve sosyal medyada sınıfta çekilen görüntüyü yaymak yasak. Burada cep telefonu rahat rahat kullanılmış. Öğrenci öğretmenine her türlü hakarette bulunmuş. Belli ki “Bana bir şey olmaz” mantığıyla hareket ederek, disiplin cezasını önemsememiş. Ya okula ve öğretmene saygısı yok, ya da okumak istemiyor, okul onun için cazip değil. Öğrenciler bu kadar rahat hareket ettiğine göre öğretmenin de sınıf yönetimi ve iletişim sorunu var. Bu olaya bir de şöyle bakalım: 14-20 yaş arası Y, Z kuşağı gençleri okulda tutuyoruz. Çünkü zorunlu eğitim 12 yıl. Okul terklerinin çok olduğu da bir gerçek. Milli Eğitim Bakanlığı bu sayıyı açıklamıyor. Okulu terk eden ya da gitmek istemeyenler için liseler artık pek de cazip değil. Peki onlara okulu sevdirmek için neler yapılıyor? Sınıftaki diğer öğrencilerin öğrenme özgürlüğünü kim savunuyor? Ya 1 milyona yakın öğretmene sınıf yönetimi, iletişimi için hangi eğitimler veriliyor? Ya da öğrencisine yaptırım uygulayan öğretmene ne kadar sahip çıkılıyor? Ya veliler? Evlerinde çocuklarına değerleri, saygıyı, terbiyeyi, öğrenme yolculuğundan haz almayı ne kadar öğretiyor? Aşağıdaki haberde yer aldığı gibi eğitim dünyasının yeni dijital çağa ayak uydurması gerekiyor. Ama bu yolculukta öğretmenlerin birikimini, iletişimini, sınıf yönetimini güçlendirip, onlara da sahip çıkmamız şart. Eğitimin dijital dönüşümü için 5 adımlık reçete
Teknoloji geliştikçe ve öğrenme yöntemleri değiştikçe, yeni metotlar da dünya gündemine geliyor. İşte bunlardan biri de Flipped Learning (ters-yüz öğrenme) yöntemi. Bu yöntemde öğrenme bildiğimiz klasik sistemden biraz farklı. Öğrenmeyi derslik dışında öğrenciye bırakıp, geleneksel yöntemleri tersine çeviriyor. En önemli öğrenme materyali de özet video ve çevrimiçi kaynaklar. Y ve Z kuşağının algısına uygun bu yöntem interaktif ortamda gerçekleşiyor. Öğrenci, derse gelmeden önce istediği bir zamanda 10-15 dakikalık özet ders videolarını izliyor, sorularını öğretim üyesine elektronik ortamda iletiyor. Sınıfa gelince de konu tartışılıyor. Bu yöntemin dünyada standartlara göre yaygınlaşmasını sağlayan ise Dünya Flipped Learning Girişimi (Flipped Learning Global Initiative-FLGI). Bu girişimin, geçen hafta çok önemli bir duyurusu oldu. Sistemin uluslararası standartlarını; Harvard, Stanford ve MEF Üniversitesi gibi Flipped Learning öncüleriyle işbirliği yaparak belirlediğini açıkladı. Eğitimci, araştırmacı, teknolog ve eğitim liderleriyle oluşturulmuş FLGI’nın, dünya çapında başladığı projenin standartlarını 382 yıllık Harvard ve 133 yıllık Stanford Üniversitesi ile birlikte 4 yıllık MEF Üniversitesi’nin belirlemesi Türk yükseköğretimi adına önemli bir adım. FLGI’nın bu projesinde hedef dünyada bu eğitimi uygulayanlara ulaşmak, Online Küresel Standartlar Topluluğu’nu başlatmak ve eğiticiler için global standartlar yayınlamak. Flipped Learning öncülerinden Jon Bergmann, “Flipped Learning’in prensipleri ve en iyi uygulamaları konusunda eğitim vermek için altı kıtada 600 bin milden fazla yol kat ettim. En iyi uygulayıcıların çoğunluğunun bile, küresel en iyi uygulamaların varlığından haberdar olmadıklarını gördüm” diyor. ÖNCÜLER İÇİNDE İKİ TÜRK Global Standartlar Projesi, FLGI’nın Uluslararası Fakülte Çalışma Grubu’yla başladı. Harvard Üniversitesi Eğitim Enstitüsü’nden Prof. Eric Mazur, Harvard Tıp Fakültesi’nden Prof. Richard Schwartzstein, Stanford Üniversitesi’nden Prof. Richard Reis ve MEF Üniversitesi Rektörü Prof. Dr. Muhammed Şahin ile üniversitenin Öğrenme ve Öğretme Mükemmellik Merkezi Müdürü Caroline Fell Kurban’ın da aralarında olduğu Flipped Learning’in öncü kuruluşlarından katkı almak amacıyla genişletildi. Yükseköğretimindeki Flipped Learning’in beş öncüsünün ikisinin MEF Üniversitesi’nden olduğunu dünyaya duyurdu. TÜM PROGRAMLARDA UYGULAYAN İLK ÜNİVERSİTEYİZ Prof. Dr. Muhammed Şahin (MEF Üniversitesi Rektörü)  Dünya Ekonomik Forumu, 2020’de aranacak 10 yetkinlikten ilk üçünü kompleks problem çözme, eleştirel düşünme ve yaratıcılık olarak sıralıyor. Mevcut eğitim-öğretim sistemi yani öğretmenin sınıfta aktif, öğrencinin pasif ve dinleyici pozisyonda olduğu sistemle bu yetkinliklerin kazanılması olanaksız. Biz üniversitemizi kurarken bunu gördük. Yeni bir eğitim-öğretim sisteminin arayışında bu amaca en uygun sistemin Flipped Learning olduğunu saptadık. Dünyada tüm programlarında uygulayan ilk üniversite olduk. 4 yıldır deneyimlerimizi ABD Rektörler Kongresi ve dünya yükseköğretim kongrelerinde sunduk. 2016’da deneyimlerimizi kitaplaştırdık. ABD’den Hindistan’a kadar birçok üniversiteden sistemimizi incelemek için gelen ziyaretçilerimiz var, davetler alıyoruz. İngiltere’nin prestijli yayınevi Emerald kitabımızı yayınladı. Dört yıllık üniversitemizin, geleceğin eğitim sistemi olarak bilinen Flipped Learning’in uluslararası standartlarının belirlenmesinde dünyanın en saygın üniversitelerinden Harvard ve Stanford ile birlikte dünya yükseköğretiminde anılması gurur verici. Kurucumuz Dr. İbrahim Arıkan, eğitim-öğretimde dünyada fark yaratacak bir üniversite kurulmasını istemişti. Hocamızın engin ufku ve bizlere verdiği vizyonla çalışmalarımıza aralıksız devam edecek ve çok daha başarılı olacağız.
Türkiye Özel Okullar Birliği, tam 17 yıldır Antalya’da binlerce eğitimcinin katıldığı bir sempozyum düzenliyor. Bu yıl sempozyumun en ilginç konuşmalarından birini Talim ve Terbiye Kurulu eski Başkanı, Gazi Üniversitesi öğretim üyesi Prof. Dr. Ziya Selçuk yaptı. Prof. Dr. Selçuk’un, 1.300’ü aşkın eğitimcinin olduğu salonda ezber bozan konuşmasında kuşkusuz en ilginç cümle şuydu: “Diploma şantajıyla çocukları lisede tutuyoruz.” Salonda zaman zaman alkışlarla kesilen konuşmasında bakın Prof. Dr. Selçuk, neler anlattı: Çocukların doğal yetenekleri ve buna bağlı becerileri var. Bir de hem okulun, hem de iş dünyasının çocuktan beklediği yetenek ve beceriler bulunuyor. Çocuğun becerileri ile iş dünyasının beklentileri pratik anlamda uyumlu. Ama öğrenci, okulun istediği becerileri diploma için kazanmak zorunda. Okulların verdiği beceriler, bilgi ekonomisi açısından güncel olmamasına rağmen öğrenci almak zorunda. Milli Eğitim Bakanlığı (MEB) toplumun, iş dünyasının ve üniversitelerin beklentilerini tek başına karşılamaya çalışıyor. Sınav üzerinden sistem tasarımı yaklaşımı sorunu çözemiyor. DİPLOMA GEREKMESE KİMSE LİSEYE GİTMEZ Diploma olmazsa, öğrenciler üniversite sınavına başvuramıyor. Çocuklara desek ki okula gitme zorunluluğu yok, üç yıl sonra sınava gir. O liseye kaç çocuk gider? Açık liseye gidenlerin, kontrol altında tutulmasına rağmen gittikçe sayıları artıyor. Eğer çocuklar, okulun istediği şeyleri mecburen yapmak zorunda olmasaydı, o zaman direkt üniversitenin kendisinden beklediğine yatırım yapacaktı. Lise; çocuğun üniversitede başarılı olmasını engelleyen bir işlev görüyor. Yüksek öğrenimin beklediği ile sınavın gerektirdiği beceriler örtüşmüyor. Üniversiteler gün geçtikçe kendilerine daha zayıf öğrenci gelmesinden şikayet ediyor. Çocukların genel olarak soru çözmekle, sınava odaklanmakla meşgul olmaları nedeniyle, genel becerilerinde gecikme oluyor. Temel matematiği bile sınav temelli öğrendikleri için üniversitenin temel matematiğini anlamıyorlar. Çocuklar, hızlı soru çözmeye odaklanıp, kalıpları ezberlemeye dayalı matematiksel işlem beceresine öncelik veriyor. Anlam temelli matematik ile işlem temelli matematik farklı. Çocuklar da üniversite sınavının hıza dayalı yaklaşımı yüzünden işlem temelli matematikle uğraşıyor. OKULDAN UZAKLAŞIYORLAR Çocuklar, bir taraftan sınavın gereğini yerine getirmek, bir taraftan da üniversitenin kendisinden beklediği temel becerileri kazanmak yolunda çelişkiye düşüyor. Ancak öğrenciler, üniversiteye gidebilmek için mecburen lisede kalmak zorundalar. Ama bu süreyi de mümkün oldukça rapor alarak, özel derste veya dershane benzeri yerlerde geçiriyorlar. Özellikle 11 ve 12’nci sınıflarda normal dersler bir kenara bırakılıp laboratuvarlardan, spordan, sanattan uzaklaşıyorlar. Çünkü asıl hedef, üniversite. Buraya da gidebilmek için kendilerini hızla götürecek yerleri tercih ediyorlar. Çok önemli liselerin diplomalarını almayı bile reddederek, son sınıfta dershaneleşen liselere kayıyor. Çünkü buralar hem sınava hazırlıyor, hem diploma veriyor. YÜZDE 10 GİRECEKKEN, YÜZDE 100’Ü KATILIYOR Birtakım sosyal politikalar veya popüler siyasi tercihler nedeniyle sadece yüzde 10’luk dilimin girmesi ve bunların yaklaşık yüzde 5’inin kazanması gereken bir sınava, yüzde 100’lük kesimi sokmakla ilgili sorunumuz var. MEB bunu lise giriş katmanında haklı olarak çözmeye çalışıyor. Ayırt edicilik düzeyi çok yüksek sorularla bir sınav yapsak, 100 öğrenciden ancak 8-10’u cesaret edip sınava girer. Eskiden fen lisesi sınavları olurdu. Küçük bir şehirden birkaç çocuk bu sınava girerdi. Nüfusun yüzde 90’ı buna cesaret edemezdi. Fen liselerinin toplumsal talepler nedeniyle aşırı yaygınlaşması yüzünden kalite olağan olarak düştü. SON 24 SAATTE YAŞANANLAR
MEB Ölçme, Değerlendirme ve Sınav Hizmetleri Genel Müdürü Bayram Çetin, köklü liselere giriş için bu yıl ilk kez düzenlenecek sınavın, yüzde 10’u seçmeyi amaçladığı için zor olacağını açıkladı. Türkiye Özel Okullar Birliği, tam 17 yıldır Antalya’da binlerce eğitimcinin olduğu bir sempozyum düzenliyor. Bu yıl özellikle liseye girişle ilgili merak edilenler konusunda en önemli açıklamalar Milli Eğitim Bakanlığı (MEB) Ölçme, Değerlendirme ve Sınav Hizmetleri Genel Müdürü Bayram Çetin’den geldi. Çetin, bu yıl ilk kez liseye geçiş için uygulanacak, binlerce ortaokul son sınıf öğrencisini ilgilendiren sınavla ilgili ipuçları verdi. İşte 1.2 milyon 8’inci sınıf öğrencisini ilgilendiren açıklamalar şunlar: YÜZDE 10 ÖĞRENCİYİ SEÇECEĞİZ 2 Haziran’da yapılacak sınava isteyen öğrenciler katılacak. Ancak sorular sadece seçme ve yerleştirme amacı taşıdığı ve yüzde 10’luk üst grup öğrenciyi seçeceği için ‘çok zor’ olacak. Bu seçme sınavı olacak ve en üst gruptan yüzde 10 öğrenciyi seçeceğiz. Sorular güç ve zor olacak. Öğrencilerin yüzde 50-60’ına hiç hitap etmeyecek şekilde hazırlanacak. SINAV ‘AŞAĞIDAKİ’ ÖĞRENCİLER İÇİN DEĞİL Bu sınavın sonuçlarına bakıp da ‘0’ çekenleri yorumlamak, “Şu kadar öğrenci sıfır çekti” demek sağlıklı değil. Sınav ‘aşağıdaki’ öğrenciler için yapılmayacak. Amaç genel eğitimin değerlendirilmesi değil, seçmek olacak. ZORLUK DERECESİNE GÖRE PUAN OLABİLİR Eğer tüm soruların değeri aynı olursa üç yanlış bir doğruyu götürür. Ama sorulara zorluk derecelerine göre ayrı puan verirsek, o zaman üç yanlış bir doğruyu götürmez. Henüz belli değil. Kılavuz çıktığında bu da netleşmiş olacak. Puanların 500 üzerinden açıklanması planlanıyor. Öğrenciler TEOG’da olduğu gibi sınava kendi okullarında girmeyecek. Yakınlardaki okullara yönlendirilecek. Henüz daha belli değil. Seçme sınavlarının mantığında olduğu için il ve ilçe merkezlerinde sınav yapılacak. Yani köyde sınav yok. Sınavdan tek puan çıkacak ve bu puan türüyle tercihler yapılacak. ADRESE DAYALI SİSTEMDE SON KRİTER OKUL NOTU Adrese dayalı yerleştirmede öğrencinin oturduğu yer, tercihi, ortaokulu kriter ama bunlara eklemeler de olabilir. Örneğin, kardeşinin nerede okuduğu dikkate alınır. En son kriter olarak okul başarısı da gündeme gelebilir. DEVLET ÖĞRETMENLERİ GÖZETMENLİK YAPACAK Sınav sadece devlet okullarının öğretmenlerinin gözetiminde yapılacak, özel okullarda olmayacak, o okulların öğretmeni de görev almayacak. BİR AY SONRA KILAVUZ ÇIKIYOR Sınavla öğrenci alan okulların listesi nisan ayında açıklanacak. Liseye geçiş sisteminin kılavuzu ise bir ay içinde çıkacak. ÖNCE SÖZEL SORULAR Sınav 40 sayısal, 50 sözel olmak üzere 90 sorudan oluşacak. İki oturumda yapılacak. Önce sözel sorular yanıtlanacak, sonra kısa bir ara verilecek, ardından sayısal bölüme geçilecek. Sorular 8’inci sınıf müfredatından olacak ama becerileri ölçeceğiz. Soruları gerçek yaşama ilişkin bilgileri ölçecek şekilde oluşturacağız. Bilginin ezberlenmesini istemiyoruz, analitik düşünme bekliyoruz. ŞİŞİRME PUAN DEVLETTE DE VAR Sadece özel okullar mı puanları şişiriyor? Devlet okullarında da kalacak öğrencilerin son sınavlarında şişirme notlar veriliyor. Böylece öğrenciye sınıf geçiriliyor. TÜRKÇE SORULARI: Okuyan öğrenci başarılı olacak - Dil bilgisinin metin içindeki işlevine odaklanılacak. Ayrı dil bilgisi sorulmayacak. - Gerektiğinde dil bilgisi kuralı olarak verilecek, kullanımına yönelik soru sorulacak. - Okuma parçaları uzun olacak. Öğrenci okuduğunu da analiz edecek. MATEMATİK SORULARI: Ezberlenmiş bilgi olmayacak - Matematik bilgisinin yanında onu gerçek hayatta kullanımına uygun problem tasarımlarıyla ölçme işlemi yapılacak. - Bilgilerin hayata uygulanması öncelikli olarak alınacak. FEN SORULARI: Yaşam becerisine vurgu - Tüm alanlarda olduğu gibi fen alanında da yaşam becerilerine vurgu olacak. - Fen alanında yazılmış raporları okuma becerisine yönelik sorular da görebileceğiz.
Başarılı olduğu halde sınav kaygısını yenmek için ilaç alan 15 yaşındaki bir kız öğrenci Antalya’da yaşam mücadelesi veriyor. Kaygılarını gidermesi için verilen ilaç nedeniyle vücudundaki şişme, kızarıklık ve morarmalarla yoğun bakımda yatıyor. Ülkemizde her yıl 1 milyonu aşkın öğrenci liselere, 2 milyondan fazla aday da üniversiteye giriş maratonunda çaba harcıyor. Bunlardan büyük kısmı sınav stresi yaşıyor. Gençlerin sınavlarda yaşadığı kaygı onların yaşamlarını alt üst ediyor. Uzmanlar, “Kaygının azı yarar, çoğu zarar” diyerek stres sırasında salgılanan adrenalinin uyarıcı etkisi ve dikkati odaklamada önemli rolü olduğunu belirtiyor. Ancak fiziksel sonuçları da olabilen kaygı, panik duygusuna kadar gidebiliyor. Sınava bu kadar anlam yüklenir, gençlerin geleceği ona bağlanır, eğitim sistemi sonuca endekslenirse karşılaştığımız bu durumlara pek de şaşırmamak gerekiyor. Türkiye Psikiyatri Derneği, velileri, şu belirtileri çocuklarında görmeleri halinde destek almaları konusunda uyarıyorlar: “Huzursuzluk, endişe, tedirginlik, sıkıntı, başarısızlık korkusu, çalışmaya isteksizlik, mide bulantısı, taşikardi, titreme, ağız kuruluğu, iç sıkıntısı, terleme, uyku düzeninde bozukluklar, karın ağrıları vs. bedensel yakınmalar, dikkat ve konsantrasyonda bozulma, kendine güvende azalma, yetersiz ve değersiz görme, dikkat dağınıklığı, iştahsızlık veya aşırı yemek, terleme, ders çalışmayı erteleme...” Hayatta başarılı ve mutlu olmanın yolu sınavdan geçmiyor. Aman anne-babalar dikkat! Çocuklarınızı desteklemek istiyorsanız onlara güven ve sorumluluk verin, önemseyin, olumlu geri bildirimde bulunun. Akranlarıyla karşılaştırmayın, çocuklarınızı koşulsuz sevin ve onlara gerçekçi hedefler koyarak, cesaretlendirin. ‘SINAVDA OKUL PUANI ETKİSİ AZALTILSIN’ Milli Eğitim Bakanlığı, yeni liseye giriş sistemi kapsamında okul başarı puanını hesaplamaya katmama kararı alınca, gözler üniversite sınavlarına çevrildi. Üniversite adayları da yerleştirmelerde Ortaöğretim Başarı Puanı (OBP) etkisinin azaltılmasını istiyor. Okul notlarının her zaman etkisi vardı da, neden şimdi bu kadar tepki gösteriliyor? Nedeni basit. Bu yıl özellikle ikinci aşamada yani Alan Yeterlilik Testi’nde (AYT) az soru olacak. Sorular az olunca da belli puanlarda yığılma artacak. Bunu çözecek tek şey, okul puanı. Okul puanı devreye girdiğinde ‘şişirilmiş not’ alanlar yaşayacak. Çünkü şu anda OBP’nin yerleştirme puanına etkisi yüzde 10-12 civarında. Bu da ek 60 puan demek. Üst sırada olan adaylar için sorun yok. Ama ortalama puan alanlar zor durumda kalacak. Yani okul ortalaması 70’lerde olan ve sınavda başarılı bir aday 5 bininci iken 13 bininci olabilir. Okul notu iyi olup, sınavda başarılı olmayan bir adaya da ekstra 60 puan gelebilir. Şöyle bir etrafınıza bakın; artık devlet liselerinin birçoğunda bile takdir, teşekkür belgelerinden geçilmiyor. Ama not konusunda cimri olan ya da diğer deyimle hakkaniyetle not veren okulların öğrencileri bu durumda mağduriyet yaşayabilir. Milli Eğitim Bakanlığı yetkilileri bile ‘hormonlu notların’ varlığını kabul etmişken bu objektif olmayan notları üniversiteye girişte niye kullanıyoruz? Tabii ki tamamen kaldırılmasın. Ama etkisi hiç değilse yüzde 5’e insin. Adaylar da “Okullarda yapılan sınavların zorluk derecesi birbirine denk değil, adaletsizlik yaratıyor” diyerek sosyal medyada bir süredir kampanya başlatarak seslerini duyurmaya çalışıyor. Ancak YÖK’ten de ÖSYM’den ses çıkmadı. Sistemde köklü değişiklikler yapılırken bu mağduriyetin de tamamen kaldırılamıyorsa bile azaltılması gerekmez mi?  
Türkiye’de 11 bini aşkın lise var. Bir kısmı temel lise olan bu okullarda 5 milyon 849 bin öğrenci eğitim görüyor. Dershanelerin özel okula dönüşmesiyle hayatımıza giren temel liseler ise 2018-2019 eğitim öğretim yılının sonunda kapanacak. Temel liseler MEB Özel Öğretim Kurumları Yönetmeliği’ne göre kurulmuştu. İlk başta 1.225 temel lise açılmıştı ancak şu anda 986’sı eğitim faaliyetini sürdürüyor. İlk dönüşüm zamanı Türkiye’nin en başarılı okullarının neredeyse son sınıflarını boşaltan ve duyduğuma göre de hâlâ iyi liselerden öğrenci alan bu okulların tabelaları 2019 eğitim öğretim döneminin sonunda kaldırılacak. Bakanlık yetkilileri de “Süre uzatılması için yeniden kanun yapılması gerekiyor, asla izin vermeyeceğiz” diye açıklama yapıyor. ÖĞRENCİLER NE OLACAK? 2019’da kapanacak bu okulların öğrencileri aynı koşullarla devam edecek. Bakanlık yetkilileri, temel liselerin dönüşüm sırasındaki taahhütlerine uyacağını ve büyük bölümünün Anadolu lisesi olacağını söylüyor. Bu nedenle öğrencilerin aynı koşullarla bu liselere devam edeceğini belirtiyorlar. Ücretleri diğer okullara göre düşük olan bu okulun öğrencileri yine aynı ücretle, dönüşen okula devam edebilecek. ŞİŞİRME NOT VE DEVAMSIZLIK Bu okulların bazılarıyla ilgili sektörde ciddi sıkıntılar var. Bu sıkıntılar Bakanlığa kadar gitmiş olmalı ki, hem okulların not durumları hem de devamsızlıkları incelemeye alınmış. Hakkında iddia olan 213 okul şu anda mercek altında. Raporlar duyduğuma göre yavaş yavaş gelmeye başlamış. Öğrenciyi “Gelmeseniz de olur” diyerek devamsızlığa teşvik eden, notları şişirenlere ceza teklifleri yolda. Sadece onlar değil, diğer özel okullarda da bu inceleme sürüyor. Takipçisi olacağız.
18 milyonu aşkın öğrenci karnelerini alarak yarıyıl tatiline çıktı. İki haftalık bu sürede öğrenciler için atölyeler, kayak merkezleri, tiyatro, sinema, uzay kampı gibi birçok etkinlik var. Ama her yıl olduğu gibi lise ve üniversiteye giriş sınavlarına hazırlananların birçoğu bu faaliyetler yerine kendilerini ‘sınav kampı’nda buldu. Dershaneler kapansa da etüd merkezi ya da kurs adıyla apartman katlarında hizmet veren sınava hazırlık kurumları, kış tatilinde öğrencileri bir otelde 7-10 günlük programlarla kampa alıyor. Çoğu beş yıldızlı olan bu otellerin birkaç katı adaylara ayrılıyor. 1.200 TL’den başlayan fiyatlardaki kamplarda, başlarında birer eğitimci ve rehberlik hocası olan öğrencilerin her anı titizlikle takip ediliyor. Sabah 08.00 gibi güne başlayan öğrenciler, kendileri için özel olarak ayrılan salonda günde bazen iki kez deneme sınavına katılıyor. Her an ders çalışmak için değerlendiriliyor. Uzun ve zor konular tekrar edilerek yoğunlaştırılmış bir sınav hazırlığı yapılıyor. Üniversiteye giriş için Temel Yeterlilik Testi (TYT) ve Alan Yeterlilik Testi’ne (AYT) hazırlık yapılan bu kamplarda bazen rehber öğretmenler, öğrencileri sınava motive ederken, bazen akşamları da adayların rahatlaması için eğlenceler düzenleniyor. HEDEF 5 BİNİN ÜZERİNDE SORU Eğitimcilere göre verimli çalışmayı, adaylara göre ise sosyal hayattan uzaklaşarak belli aralıklarla soru çözmeyi hedefleyen bu kamplarda amaç, sınav havasına girilmesini sağlamak. Kuruma göre değişmekle birlikte düzenli test ve deneme sınavlarında bir günde öğrencilerin yüzlerce soru çözmesi hedefleniyor. Kamp bittiğinde 5 binin üzerinde soru çözmekse adeta üniversiteye girişin anahtarı gibi sunuluyor. Böylece kamptan ayrılan çocuk, “Her geçen zaman aleyhimize, bol bol test çözmeliyiz” mottosuyla hareket ediyor. AİLEDEN UZAK, SINAVA YAKIN Bir kenarda havuzun, diğer tarafta her türlü konforun bulunduğu bu otellerde adaylar, hem sınava hazırlanıp hem stres atıp hem de dinleniyor. Bazı kurumlar kaygılı olanlara çalışma davranışı ve nefes alma egzersizleri yaptırıyor. Sıkılan, yarıştan kopanlar otelde teftişe çıkan öğretmenler tarafından yakalanıyor. Aileden uzak, sınava yakın bu kamplarda o büyük günün provasını yaptıran kurumlar da oluyor. Okul sıraları otele taşınıp, adaylar sabah erkenden ‘sınav’ için uyandırılıp kimlik kontrolünden geçirilip, telefonları dışarıda bırakılıp salona alınarak, önlerine testler konuluyor. Tatille birlikte bu otel programları da bittiğinde kurumlar gelecek sene daha çok adayı kampa yazdırma telaşına düşer. Sınavlar olduğu sürece ne bu yarış biter ne de kamplar, kurslar sona erer. SON 24 SAATTE YAŞANANLAR
Teknoloji hayatımıza girip, veliler ve öğrenciler e-Okul’dan tüm notları öğrenmeye başlayınca karne heyecanı da kalmadı. Neredeyse son hafta bütün notların tüm aile fertleri tarafından görülebildiği, yazılan rakamlara göre yüzlerin asıldığı ya da güldüğü yılın ilk karnesi bugün alınıyor. Öğrenciler tarafından pek sevilmese de tatile giriş bileti olan bu belgeye kimi zaman olması gerekenden fazla anlam yüklenir. Akranlarla kıyaslanınca daha da abartılan bu durumda uzmanlar ve Bakanlık yetkilileri devreye girer, her yıl “Aman çocuklara fazla kızmayın” denir. Derslerin yanındaki rakamlar bir yana öğretmenlerin yorumları kimi zaman çocukların canını yakar. Notlar iyi olduğunda neredeyse göklere çıkarılan, kötü olduğunda pek de sevimli kelimelerin yer almadığı bu kâğıda bence öğretmenlerin yazacağı en iyi şey şudur: “Öğrenme yolculuğunda zevk alman için hep yanında olacağım. Sana güveniyorum.” Bu sözler daha iyi olma yolunda her çocuğu baştan çıkarmaz mı? VELİYE VE ÖĞRETMENE de VERİLSİN Yıllardır söylenen şu ‘iyi karne’, ‘kötü karne’ lafından pek hazzetmesem de Milli Eğitim Bakan Yardımcısı Orhan Erdem’in sözlerini sevdim: “Kötü karne çocuğun değil, bizim, öğretmenin ve velinin.” Öğretmen de aile de aslında çocuğa ne verdiyse, nasıl bir ortam sağladıysa onun karşılığının karnedeki rakamlar olduğunu bilmeli. Öğrenmeyi zevkli hale getirdiyse karşılığı iyi karnedir; okuldan, öğrenmeden uzaklaştırdıysa kötü karnedir. TATİL YAPIN Milli Eğitim Bakanlığı Müsteşarı Yusuf Tekin, yarıyıl tatiliyle ilgili geçtiğimiz hafta öğrenciler üzerinden velilere ince bir mesaj verdi: “Ders zamanı ders, tatil zamanı tatil.” Uzmanlar da Müsteşar Tekin gibi iki haftalık ara tatil döneminde çocukların aileleriyle iyi vakit geçirmelerini, en iyi karne hediyesinin ailece sinemaya, tiyatroya, spor müsabakalarına gitmek olduğunu belirtiyor. Ne olur anneler, babalar, öğretmenler; 7 yaşında bir çocuğu üzmeye yetecek bir kâğıt parçasına bu kadar anlam yüklemeyin. Şu 15 günlük tatili fırsata çevirin. Çocuklarınıza sevginizi gösterin yeter.
Bu aralar annelerin, pardon çocukların büyük bir yarışı var. Birçok ilde Bilim ve Sanat Merkezi olarak bilinen ve üstün yetenekli çocukların gittiği BİLSEM’lere giriş yani üstün yetenek sınavı yapılıyor. Bu sınavlara ilkokul 1, 2 ve 3’üncü sınıflardaki minikler girebiliyor. Ama bazı annelerin telaşı büyük. Ne yapıp edip bunu da yarışa çevirdi bizim ‘kaplan annelerimiz’. Her ne kadar kapandı denilse de apartman katlarında hâlâ devam eden kurslarda, özel hocalarda BİLSEM’e giriş için hazırlık yapılıyor, onlarca kitap minik bedenlerin önüne yığılıyor. 35 BİNİ AŞKIN ÖĞRENCİ EĞİTİM GÖRÜYOR Bazı annelerin kendi çocuğunun üstün olduğunu ispatlama, öğretmenlerin de “Bu çocukları ben yetiştiriyorum” diye velinin gözünde yer bulma telaşı sırasında olan yine minik öğrencilere oluyor. Aslında dünyada binde 2 olan üstünleri, ülkemizde de tespit etmek için 90’lı yıllarda BİLSEM’ler kuruldu. Amaç özel yetenekli diye tabir edilen çocuklara eğitim vermek üzere hemen her ilde bir merkez açıp, bu çocukları geliştirmek. Şu anda 119 merkezde 35 bini aşkın öğrenci eğitim görüyor. İyi niyetle kurulan bu merkezlere ilkokul 1, 2 ve 3’üncü sınıf öğrencileri belli testlerden sonra alınıyor. ÖNCE TABLET ÜZERİNDE ELEME Daha önce öğretmenler üstün yetenekli olan öğrencileri Rehberlik Araştırma Merkezleri’ne (RAM) yönlendirir, burada uluslararası düzeyde zeka ölçeğine göre çocuk tanımlanır ve özel yetenekli kategorisinde gösterilirdi. Ancak bizim ‘kaplan annelerimiz’ bunu da keşfedip, RAM’ların önünde kuyruklar oluşturmaya başladı. O zaman da bu kadar çocuğa hizmet vermek güçleşti. Bunun üzerine eleme sınavı yapılma kararı alındı. Milli Eğitim Bakanlığı da zeka ölçeklerine benzeyen ve tablet üzerinde girilen bir sınav yapmaya başladı. Bu sınavı geçenler RAM’a gönderiliyor, buradaki testler sonucunda 130-140’ın üstünde zekaya sahip olanlar yeteneklerine göre kayıt olmaya hak kazanıyor. İşte bu aralar 119 BİLSEM için tablet üzerinde sınav yapılıyor. RAM’lardan da testi geçen çocuklar okul çıkışı ya da hafta sonları bu merkezlere giderek müzik, sanat veya akademik anlamda uygulamalı eğitim alıyor. Merkezlerdeki öğretmenler de tıpkı öğrenciler gibi özel olarak seçilerek görev yapıyor. SINAVA GİRMEK BÜYÜK AYRICALIK İşte ne oluyorsa bu sınav sürecinde oluyor. Anneler için çocuklarını bu sınava sokmak bile büyük ayrıcalık. Duyduğuma göre, bu sınava giren 7-8 ve 9 yaşındaki çocukların bir bölümü büyük sıkıntı yaşıyor. Çünkü eğer gerçekten üstün yetenekli değilse dışarıdan ‘hormonla’ bu izlenimi uyandırmak için okul hayatının daha ilk gününden itibaren test kitabı, özel hoca ve kurs arasında koşturan küçük çocuklar bu yükü kaldıramıyor. Kontrolsüz, hırslı anneler bir anlayın artık... Çocuklarınıza bu travmaları yaşatmayın. Bu merkezler ne bir lise hazırlık kursu, ne özel okuldan burs almak için sıçrama tahtası. Çocuğunuz üstün değilse zaten bu yükle sınavları kazanamaz. Kazansa da gittiği ortamda başarılı da olamaz, mutlu da. Çocukları olmadık kalıplara sokmaya çalışmayın. Bırakın çocukluklarını yaşasınlar.
ÖSYM engeli, sağlık sorunu ve özel durumu olan ülkedeki tüm adaylara sessiz sedasız büyük kolaylık sağladı. Sınavlarda okuyucu istemeyen ve görme bozukluğu yüzde 25 ve üzerinde olan, az gören adaylara bu yıldan itibaren sınavlarda ek süre vermesinin ardından engeli, sağlık sorunu ve özel durumu bulunanlara yönelik 14 ilde sunulan sınav hizmeti 81 ile çıkarıldı. ÖSYM Başkanı Prof. Dr. Mahmut Özer, gerçekleştirdikleri sınavlarda engeli, sağlık sorunu ve özel durumu bulunan; bir alet, araç gereç ve cihazla (işitme cihazı, biyonik kulak, elektronik büyüteç, Braille daktilo gibi) sınava girmesi gereken adaylara her türlü kablolu ve kablosuz iletişimi kesilmiş salonlarda, sadece 14 ilde verdikleri sınav hizmetini 2018’de tüm illerde vereceklerini açıkladı. ‘HEDEFİMİZ HERKES İÇİN HER YERDE OLMAK’ “2018’den itibaren hedefimiz, herkes için her yerde olmak” diyen Özer, bu kapsamda ilk hedef kitlelerinin engeli, sağlık sorunu ve özel durumu bulunan adaylar olduğunu belirterek, şunları söyledi: “Adaylarımız için her türlü kablolu ve kablosuz iletişimi kesilmiş sınav salonları oluşturuluyor. Bu hizmeti önceki yıllarda sadece Adana, Afyonkarahisar, Ankara, Antalya, Bursa, Diyarbakır, Erzurum, İstanbul, İzmir, Kayseri, Malatya, Samsun, Trabzon ve Şanlıurfa’da verebiliyorduk. Ancak çalışmalar tamamlandı, tüm illerde bu adaylara yönelik sınav binaları belirlendi, salonlar oluşturuldu ve teknik altyapı hazırlıkları da tamamlandı. Çalışmalarımızı çok hızlı bitirdik. 2018 sonunu beklemeden bu hizmeti 81 ilde verebilecek duruma geldik. Artık bu yıldan itibaren bu hizmeti tüm illerimizde verebileceğiz. Böylece kullandıkları aparatlar nedeniyle özel salon oluşturmamız gereken engeli, sağlık sorunu ve özel durumu olan adaylarımız, başka bir ildeki sınav merkezine gitmek zorunda kalmadan, yaşadıkları illerde oluşturduğumuz sınav salonları vasıtasıyla hizmetlerimizden kolaylıkla yararlanabilecek.”  
Boğaziçi Üniversitesi, Türkiye’nin en eski ve köklü üniversitelerinden biri. 434 akademisyen görev yapıyor, 16 bin öğrenci eğitim görüyor. Üniversite, 28 Şubat döneminde de başörtü yasağı nedeniyle bazı kesimler tarafından eleştirilmiş, başörtülü öğrenciler birkaç hocanın itirazı dışında sorunsuz derse girebilmişti. Aynı şekilde İslam Araştırmalar Kulübü de ilk kez 2013’te orada kurulmuştu. 150 yıldan itibaren üniversitenin temelinde bazı değerler bulunuyor. Türkiye’nin dört bir yanından sınava girip, ilk sıralarda yer alan başarılı öğrenciler burada eğitim görebiliyor. Farklı kültür ve inançta binlerce öğrencinin okuduğu üniversite Cumhurbaşkanı Recep Tayyip Erdoğan’ın önceki günkü “milli değerlere yaslanmadığı için küresel marka haline gelemediği” yolundaki sözleriyle tekrar gündem oldu. Bunun üzerine üniversite mensupları Twitter’da “BoğaziçiÜniversitesiGururumuzdur” hashtag’i ile sosyal medya kampanyası başlattı. DAHA İYİYE GİTMELİYİZ Boğaziçi Üniversitesi Rektörü Prof. Dr. Mehmed Özkan’la, önceki akşam üniversite sıralamalarıyla ilgili attığı tweet sonrası konuştuk. Prof. Dr. Özkan, “Ben attığım tweeti orada açıkladım, yani yaptığım konuşmada da üniversitenin ne kadar iyi bir yerde olduğunu söyledim. Benim tweetim bazıları tarafından Sayın Cumhurbaşkanına yanıt gibi algılanmış. Böyle bir amacım yoktu. Ama eleştirilere açığız, bu tür eleştiriler motive edici, teşvik edici, değerli buluyoruz. Bu eleştirilerden rahatsız olmadan, her zaman açık olmak lazım. Boğaziçi kültüründe de bu var. Her eleştiriye açık olacağız ki, iyi olmakla yetinmeyip, daha iyilerini yapabilir hale gelelim” dedi. HEDEFİMİZ DÜNYANIN İLK 10’U Prof. Dr. Özkan, şunları söyledi: “2017’de U.S. News’in Dünya Üniversiteleri Sıralaması’nda 166’ncıydık. 2018’de 190’ıncı olduk. Türkiye’den ilk 200’e giren başka üniversite yok. Bunu Sayın Cumhurbaşkanımızın önünde arkamdaki ekranda yansıttım, bugün attığım tweette aynı slayt arkamda görünüyor. Konuşmam, üniversitenin başarıları üzerine kurgulanmıştı, onu anlatmaya çalıştım. Aslında dünyada Boğaziçi olarak 190’ıncı, Türkiye’de ise birinci olmak iyi de, dünyada o kadar övüneceğim konu değil. Dünya çapında ilk 10’a girmeli. Bunun için de önemli karşılanması gereken ihtiyaçlar var. Araştırma altyapısından tutun da maddi kaynaklara, desteklere kadar üniversitelerimizin birçok boyutta güçlendirilmesi gerekir. YÖK’ün başlattığı birtakım çalışma ve araştırmalar var. Bunlar önemli adımlar. Hedefimiz aslında dünya sıralamasında çok daha yukarıda olmak. Attığım tweet bunların bir parçası. Üniversitemizin, Türkiye çapında da çok sayıda araştırma projesi bakanlıklar tarafından destekleniyor. Her zaman iyileştirme potansiyeli var, yaptıklarımızı daha kapsamlı duyurmamız gerekiyor. Oradan da çıkarmamız gereken sonuçlar var, kamuoyunu bilgilendirme konusunda eksiğimiz olduğunu hissediyorum. Mezunlarımızdan daha çok destek olmalarını isteyebiliriz. Dünya üniversitelerine, özellikle rekabet etmek istediğimiz üniversitelere, bakınca onlarda çok büyük oranda mezun desteği görüyoruz. Mezunların üniversiteden ayrıldıktan sonra artık bu kurumları nasıl daha çok yüceltebilecekleri konusunda yardım etmeleri lazım.” BURA’YA DIŞARIDAN ÜYE KATILABİLİR BÜMED (BOĞAZİÇİ ÜNİVERSİTESİ MEZUNLAR DERNEĞİ): En eski ve köklü olan dernek. 1985’te kuruldu, 17 bin 800 üyesi var. Derneğe üye olmanın tek şartı Boğaziçi mezunu ya da hocası olmak. BURA (BOĞAZİÇİ ÜNİVERSİTELİLER DERNEĞİ): Cumhurbaşkanı Recep Tayyip Erdoğan’ın önceki gün genel kurulunda konuşma yaptığı dernek 2003 yılında kuruldu. Üye sayısı 500. Lisans ve lisansüstü eğitim alan öğrenciler, mezunlar, üniversitenin akademisyenleri üye olabiliyor. Dernekte fahri üyeler de bulunuyor. Ancak fahri üyelerin genel kurulda oy kullanma hakkı yok, dernekle manevi bağı var. Yani Boğaziçili olmayıp derneğe yakınlık duyan, derneğin genel kurulunda oy kullanma hakkı olmayanlar fahri üye olarak kayıt olabiliyor. Derneğin 2-3 bin kişilik bir kitlesi var. Yapılan toplantılara, çalışmalara katılıyorlar. Referansla üye kabulü yapıyorlar. Kurulduğu günden itibaren birçok faaliyeti var. Bunlar arasında “Orta Doğu’da neler oluyor?”, “Dolmabahçe Gezisi”, “Anne Hadi Kalk, Namaz Geçiyor” gibi etkinlikler bulunuyor. Çoğunluğu muhafazakar üyelerin olduğu dernekte, 7 Ocak’ta genel kurul oldu. Başkan Hasan Fehmi Topal görevi Oruç Baba İnan’a devretti. BYV (BOĞAZİÇİ YÖNETİCİLER VAKFI): Gönüllü bir grup Boğaziçi Üniversitesi mezunu tarafından 6 Eylül 1996’da kuruldu. Vakfın öğrenci ve mezun olarak 6 bin civarında üyesi bulunuyor. Boğaziçi Üniversitesi öğrencileri, mezunları ve BOUN akademisyenleri üye olabiliyor. BRM (BOĞAZİÇİ ÜNİVERSİTESİ MEZUNU İŞ İNSANLARI DERNEĞİ): Boğaziçili iş insanlarının üniversitenin ortak değerleri çatısı altında işbirliği yaptığı, tecrübe, bilgi ve yetenekleri paylaştığı bir sivil toplum kuruluşu. 2004’te kurulan derneğin 150 üyesi var. BOĞAZİÇİ İKİ ÖNEMLİ SIRALAMADA TÜRKİYE LİDERİ U.S. News: ABD merkezli bilgi ve haber yayıncısı U.S. News’in 74 ülkeden 1.250 yükseköğretim kurumunu değerlendirdiği ‘Dünyanın En İyi Üniversiteleri Sıralaması 2018’de Türkiye’den 30 üniversite yer aldı. Boğaziçi Üniversitesi 190’ıncılıkla Türk üniversiteleri arasında ilk sırayı elde ederken dünyanın en iyisiyse yine Harvard oldu. Londra merkezli QS: Yük- seköğretim derecelendirme kuruluşu QS’in ‘Yükselen Avrupa ve Orta Asya’nın En İyi Üniversiteleri 2018’ sıralamasına Türkiye’den 31 üniversite girdi. Bölgenin en iyisi Rusya’dan Lomonosov Moskova Devlet Üniversitesi olurken, Türkiye’den en iyi dereceyi geçen yıla göre 2 sıra ilerleyerek 7’nciliğe yükselen Boğaziçi Üniversitesi elde etti. BÜMED: KÖKLÜ GELENEĞE SAHİBİZ, GURURLUYUZ Boğaziçi Üniversitesi Mezunlar Derneği (BÜMED) dün yazılı bir açıklama yaptı. İşte o açıklama: “Boğaziçi Üniversitesi kurulduğu günden bu yana evrensel bilimsel ilkeler doğrultusunda yaptığı akademik çalışmaları ve özgürlükçü, çoksesli sosyal hayatıyla Türkiye’nin önde gelen ve dünyanın sayılı üniversitelerinden biri olmuştur. Bizler de Boğaziçi Üniversitesi mezunları olarak bu köklü geleneğe sahip çıkıp onu geliştirmekten büyük bir onur ve gurur duyuyoruz. Boğaziçi Üniversitesi Mezunlar Derneği (BÜMED) olarak temsil ettiği tüm değerlerle üniversitemizin yanında duruyoruz ve durmaya devam edeceğiz.” Üniversitenin şeref defterine şunları yazdı:   SON 24 SAATTE YAŞANANLAR
Milli Eğitim Bakanlığı (MEB) Müsteşar Yardımcısı Doç. Dr. Mustafa Hilmi Çolakoğlu ve ODTÜ Kuzey Kıbrıs Kampusu Rehberlik ve Psikolojik Danışma Bölümü Öğretim Üyesi Doç. Dr. Aslı Bugay Sökmez, öğretmenlerde siber zorbalığı araştırdı. 662’si kadın, 1.500’ü erkek olmak üzere toplam 2 bin 162 öğretmenle yapılan bilimsel çalışmanın sonuçları çarpıcı. Buna göre öğretmenlerin neredeyse yarısı “siber zorbalık mağduru”. Erkek öğretmenler kadınlara göre daha fazla siber zorbalıkla karşılaşıyor. Fiziksel güç eşitsizliği nedeniyle kadınlar yüz yüze zorbalık yaşıyor. Fiziksel eşitsizliğin olmadığı ortamlarda kadın-erkek, güçlü-güçsüz ayrımı gözetmeksizin herkes mağdur olabiliyor. DEPRESYONA GİRİYORLAR Araştırmanın sonuçları ise şöyle: Siber zorbalık, iletişim teknolojilerini kullanarak kişi ya da gruplara karşı yapılan zarar verme davranışlarının tümü olarak tanımlanıyor. Bu zorbalıkta cep telefonu, bilgisayar ve tabletler gibi dijital cihazlar kullanılıyor. Facebook, Instagram, Snapchat ve Twitter gibi sosyal medya aracılığıyla gönderilen SMS ve anında mesaj, e-posta yoluyla gerçekleşiyor. Bu zorbalık da tıpkı yüz yüze yapılan davranış gibi öğretmenleri psiko-sosyal açıdan olumsuz etkiliyor. Bununla karşılaşanlarda sosyal ilişkilerde bozulma, öfke ve endişe, yalnızlık, depresyon, alkol ve madde kullanımı gibi ciddi sorunlar görülüyor. Siber zorbalar diğer zorbalardan farklı olarak, gerçekleştiremeyeceklerini teknolojiyi kullanarak dolaylı olarak yaptıkları için empati ve pişmanlık duyguları daha düşük. Bu da onların davranışlarını artırarak sürdürmelerine neden oluyor. Siber zorbalığın, tehlikesinin anlaşılması için okullarda görev alan psikolojik danışmanların kurumdakileri bilgilendirmesi ve aydınlatması gerekiyor. LİSELERDE YAYGINLAŞIYOR Siber zorbalık davranışlarına örnek olarak; öfke dolu kırıcı mesajlarla alay etme, başka kimliğe bürünme, başkasının bilgilerini internet ortamında izinsiz kullanma, dışlama, siber tehdit ve siber taciz verilebilir. Okullarda özellikle liselerde siber zorbalık gittikçe yaygınlaşıyor ve ergenlik dönemindeki öğrencilerin büyük bir çoğunluğu bu tatsız oyunda ya siber zorba ya da mağduru olarak rol alıyor.  ÜÇTE BİRİ  3 SAATTEN FAZLA İNTERNETTE Araştırmaya katılan öğretmenlerin 339’u 20-30 yaş aralığında, 766’sı 31-40, 733’ü 41-50, 324’ü 50 yaş üstünde. Öğretmenlerin günde yüzde 19.5’i (420 kişi) 1 saatten az, yüzde 57’si (1.233) 1 ile 3 saat arasında ve yüzde 23.5’i (509) ise 3 saatten fazla süreyi internette geçiriyor.  EN ÇOK MARUZ KALINAN 7 ZORBALIK Öğretmenlerin ilk 7 sırada karşılaştıkları siber zorbalıklar: 1) Kendini başkası gibi tanıtma (yüzde 41,5)� 2) Düzenbazlık (yüzde 36,1) 3) Kışkırtma (yüzde 29,6) 4) Taciz etme (yüzde 24) 5) Karalama (yüzde 22,7) 6) Siber takip (yüzde 21) 7) Dışlanma (yüzde 18,7)
2017’ye “eğitim” damga vurdu diyebiliriz. Sayfamızda da ayrıntıları okuyacağınız haberde olduğu gibi, kuşkusuz en büyük yenilik iki sınav sisteminin arka arkaya değişmesiydi. Hem liselere, hem de üniversiteye girişte bir anda gerçekleşen bu değişimin gündeme gelmesi, aylar sonra bu yeniliklerin yapılması yıla damgasını vurdu. Her ne kadar yeni sistemin kökten değişeceği beklentisi oluştuysa da çok büyük farklılık olmadığı ortaya çıktı. Müfredattaki yenilikler, okul öncesi eğitimin 22 ilde zorunlu olması, 5’inci sınıflara yabancı dil ağırlıklı ders programının gelmesi, üniversite sınavlarında “15 dakika kuralı”, ardından ÖSYM Başkanı Prof.Dr. Ömer Demir’in istifası, öğretmenlere performans değerlendirmesi ve yükseköğretimde doçentlik süreci geçen yıl en çok konuşulan konular arasında yer aldı. Eğitimle ilgili değişikliklerin ya da revizyonların 2018’de devam edeceğini düşünüyorum. Çünkü, özellikle sınav sistemleriyle ilgili henüz netleşmeyen bazı konular var. Sınavla girilecek okulların listesi önümüzdeki aylarda belli olacak. Adrese dayalı sistemde de bazı sıkıntılar yaşanacağını şimdiden söylemek gerekiyor. Bu yılın sonuna kadar servislerle ilgili standartların artık oturması şart. Okullar açıldığı zaman bu standartlara göre okul servis anlaşmalarını yapabilecekler. Okul kitapları ile ilgili sorunlar devam ediyor. Bu konuda da değişiklikler olursa şaşırmayın. Umarım 2018’de eğitimde niceliği değil, niteliği tartışır hale geliriz. Kaliteye önem verip, gençleri geleceğe nasıl hazırlayacağımızı, öğretmenleri nasıl daha iyi yetiştireceğimizi konuşuruz. Her işin başı eğitim unutmayın. Yaşam boyu eğitimin hayatımıza gireceği, okumanın, kültürün yaşamımızdan eksik olmayacağı nice yıllara...
Son dönemde eğitimde birçok değişiklik oluyor. Okul ve öğretmen sayıları artıyor, sistem eleştiriliyor. Öğrenci başarısı üzerine çeşitli değerlendirmeler yapılıyor. Oysa öğrencinin başarısında öğretmenin etkisi tartışılmaz. Öğretmeni nitelikli olan ülkelerin eğitim başarısı da yükseliyor. İşte bu nedenle bu hafta YÖK, Milli Eğitim Bakanlığı (MEB) temsilcileri, eğitim fakültesi dekanları ve öğretim üyeleriyle toplandı. Ajandada ‘öğretmen yetiştirme ve istihdamı’ yazıyordu. MEB adına toplantıya katılan Müsteşar Yusuf Tekin, çok eleştirilen ‘öğretmen mülakatları’ ve öğretmen adaylarının değerlendirilmesinde akademisyenlerden destek istedi. UNESCO Türkiye Milli Komisyonu Eğitim Başkanı ve Anadolu Üniversitesi Eğitim Fakültesi Öğretim Üyesi Doç. Dr. Adnan Boyacı en ilginç konuşmayı yaptı. Boyacı’nın “İnovasyon yapacak öğrencileri yetiştirecek öğretmenlerimiz olmalı. Yaratıcılığı artıracak, bilgi ve beceriye yeni şeyler katacak öğretmenlere ihtiyacımız var. Nitelikli öğrenci, nitelikli öğretmenle olur. Bütün eğitim strateji programlarını bunun üzerine kurmalıyız” sözleri toplantının hedefleri konusunda ipucu veriyor. Öğretmen yetiştirmenin yeniden masaya yatırıldığı toplantıda öne çıkan öneriler özetle şöyle: STAJLAR VERİMLİ DEĞİL: Stajlar çok verimli değil. Öğrenciler, yeterince deneyim kazanmıyor. Eğitim fakültelerinden okullara giden öğrencilerin deneyim ve stajlarına yönelik tecrübeli bir öğretmen ve yöneticinin yanı sıra akademisyen görüşü de olmalı. Akademisyenler de öğretmen adaylarının staj sürecini takip etmeli. 180-200 öğrenci bir öğretim üyesinin gözetiminde olmamalı. MÜLAKATTA DÜZENLEME: Öğretmen adaylarının, staj süresi içerisindeki etkinlikleri de mülakatta bir veri olarak alınmalı. MEBBİS üzerinden hem öğretim üyeleri, hem ilgili öğretmenlerin değerlendirmeleri mülakat komisyonunun önünde olmalı. Meslek liselerindeki staj uygulamasında da öğretmenler, staj için görevlendirildiği öğrenciyi rutin aralıklarla ziyaret edip durumu gözlemlemeli. Öğretim üyeleri bu süreci daha yakından takip etmeli. PEDAGOJİK FORMASYONA ELEŞTİRİ: Üniversitelerin formasyon kursları, illerdeki öğretmen sayı ve branşları dikkate alınmadan açılıyor. Genellikle fen edebiyat fakültesi mezunlarının ücretli olarak aldığı ‘pedagojik formasyon’ kaldırılmalı. YURTDIŞI İHTİYACI İÇİN DİL BİL- ME: Yurtdışında yaşayan 300 bin öğrenci için iki dil bilen, akredite okulların mezunlarına ihtiyaç var. Özellikle Berlin’deki Türk öğrenciler için öğretmen aranıyor. ATAMA YAPILMAYAN ALANLARA SINIRLANDIRMA: İhtiyaç fazlası öğretmen yetiştiriliyor. Ataması yapılmayan alanlara kontenjan sınırlandırılması getirilmeli. HAYAT BOYU EĞİTİM: 1 milyonu aşkın öğretmen var. Öğretmenler mezuniyet sonrası hizmet içi eğitim alsalar da değişen dünyaya ve çocuklara ayak uydurmada zorlanıyor. Eğitim fakültelerinde zaman zaman meslek içi eğitim olmalı. Eğiticinin eğitimi ve öğretmen akademileri yaygınlaştırılmalı. OKUL ÖNCESİNE ÖĞRETMEN: Okul öncesi eğitim ve özel eğitim yaygınlaştırılmalı. Bu öncelikli alanlara daha fazla öğretmen yetiştirilmeli. DERS İÇERİĞİNDE GÜNCELLEME: Ders içerikleriyle ilgili bazı güncellemeler olsa da eğitim fakültesi programları yeniden gözden geçirilmeli. Geleceğe yönelik insan yetiştirmek isteniyorsa buna göre müfredat oluşturulmalı. Uygulama ağırlıklı dersler artmalı. EĞİTİM FAKÜLTESİ ÖĞRETİM ÜYELERİ KENDİNİ GELİŞTİRMELİ: Eğitim fakültelerindeki öğretim üyeleri belli bir yılı doldurduktan sonra ücretli olarak misafir öğretim üyeliği yapmalı.
İzmir Dikili’de özel bir yurtta yedi erkek öğrenciye cinsel istismarla gündeme gelen yurtlar daha önce de hem güvenlik, hem de istismar gibi konularda çok tartışıldı. Bütün bunların altında en büyük sıkıntı kuşkusuz denetim. Farklı kurumlardan aldıkları izinlerle bugüne kadar faaliyetlerini sürdüren bu yurtlar bundan sonra ancak Milli Eğitim Bakanlığı’ndan (MEB) izin ve ruhsat almaları halinde devam edebilecek. MEB’e bağlı olarak faaliyet gösteren 4 bin yurt var. Ancak, başta belediyeler olmak üzere tüm kurum ve kuruluşlardan alınan ruhsatlarla hizmet veren yurtların açılış ve denetim işlerinin tek yetkilisi yine Milli Eğitim Bakanlığı oldu. Bu yurtların ruhsat alma işlemleri kısa süre içerisinde tamamlanacak. Böylece yaklaşık 10 bin kurum daha bakanlığın kontrolüne geçmiş olacak. RUHSAT TEK ELDEN Yurtlar ya da barınma hizmeti veren yerlerle ilgili bugüne kadarki en önemli boşluk yeterince denetim yapılmamasıydı. Çünkü yurtlar bugüne kadar farklı yerlere bağlıydı. Kültür ve Turizm Bakanlığı’ndan, valiliklerden ya da belediyelerden ruhsat alarak hizmet veriyorlardı. Sorunlarla gündeme gelince geçtiğimiz mayıs ayında MEB bir yönetmelik yayımlayarak her türlü denetim ve ruhsat verme yetkisini üzerine aldı. Bundan sonra özel barınma hizmeti sunan yerler, bakanlıktan ruhsat almadan hizmet veremeyecek. Bunun için de bir ‘Standartlar Yönergesi’ çıkarıldı. 10 BİNİ AŞKIN YURT MEB DENETİMİNE Şu anda Milli Eğitim Bakanlığı’na bağlı olan 4 bin yurda 2018 yılı içinde yaklaşık 10 bin kurum daha eklenecek. Son yaşanan olaylar sonrası konuştuğum Milli Eğitim Bakanlığı Müsteşarı Yusuf Tekin, bu konuda hassas olduklarını söyleyerek, “Velilerimiz rahat olsun, gerekli önlem ve denetimleri biz titizlikle yapacağız, yapıyoruz” diyerek şu açıklamayı yaptı: “Biz mevzuat boşluğunu giderdik. Öncelikli konumuz güvenlik. Burada çalışacak personelin niteliklerini tanımladık. Müfettişlerimiz yurda gittiğinde bizde kaydı olmayan herhangi bir kişi varsa o yurt için gerekli işlemleri yapacak. Ayrıca çalışanların öğrenci sayısına ve büyüklüğüne göre kaç kişi olacağını biz belirleyeceğiz. Sağlık elemanı, güvenlik görevlisi, belletmen, rehber öğretmenlerin nitelik ve sayılarına bir standart getirdik. Her önüne gelen artık yurt işletmeciliği yapamayacak. Bu çalışanlara kurs programı açtık ve sertifika zorunluluğu getirdik. Bu yılın sonunda bu koşulları yerine getirmeyen kurumlar kapatılacak. 2019 Eylül ayına kadar binanın standartlarıyla ilgili eksikleri tamamlamaları için yurtlara süre verdik. Ancak, güvenlikle ilgili konular için 2019’u beklemeyeceğiz. Yurtta yer alan her çalışanın ataması bizim onayımızdan geçmiş olacak.”  
Türkiye’de aileler için eğitim çok önemli. Çünkü ülkemizde diploma hayatı değiştiriyor. Türkiye İstatistik Kurumu’nun son verileri de bunu gösteriyor. Ailelerin eğitim için yaptığı harcamalar 5 yılda yarıdan fazla arttı. En fazla harcama yükseköğretimde, en azı ise okul öncesi eğitimde yapılıyor. Öğrenci başına yaklaşık 7 bin 449 TL harcanıyor. Eğitim Servisi’nden Önder Öndeş, bu hafta açıklanan TÜİK verileri ve Milli Eğitim Bakanlığı (MEB) bütçesini eğitim ekonomistlerine analiz ettirdi. Buna göre, MEB 2018 yılı bütçesindeki yüzde 8.8’lik artış enflasyonun altında. Tekli eğitime geçişte gereken ek derslik yapımı için kaynak yetersiz ve hâlâ okul öncesine ayrılan pay çok düşük. Yeni açıklanan TÜİK’in verilerine göre, hane halkı harcamalarında son dört yıldaki yüzde 62’lik artışın ardında özel okul ve kurslara ilgi var. Aileler en çok harcamayı sınava hazırlık için yapıyor. İşte uzmanların yorumları: DERSLİK İÇİN KAYNAK YOK Yrd. Doç. Dr. Hüseyin Ergen (Mersin Üniversitesi Eğitim Yönetimi Anabilim Dalı): MEB’e 2018’de ayrılan bütçe 92 milyar 528 milyon 652 bin TL, geçen yıla göre yüzde 8.8 arttı. Ancak yıl sonu enflasyon oranının tahmini yüzde 12’ye yakın olacağını düşündüğümüzde aslında bütçe artmamış görünüyor. 2018’de okul yapımı gibi yatırımlar için ayrılan kaynak, yüzde 7 artışla 7 milyar 737 milyon TL. İnşaat sektöründeki zamları dikkat alınca MEB’in 2019’da tekli eğitime geçişi gerçekleştirmesi zor. Yüzde 20’nin üzerinde artış olursa hedefler tutar. Hayırseverler gibi dış kaynak arayışı öne çıkacak anlaşılan. TÜİK’in yayınladığı 2016 hane halkı harcamalarında 2012’ye göre yüzde 62’lik artış olduğu görülüyor. Son yıllarda özel okullaşma oranları arttı. Temel liseler ortaya çıktı. Ayrıca özel kurslara ilgi de dikkat çekici düzeyde. OECD’NİN GERİSİNDEYİZ Prof. Dr. Yüksel Kavak (TED Üniversitesi Eğitim Fakültesi Dekan Vekili): Son 10 yılda bütçede eğitimin payı yüzde 15’ten 19’a çıktı. Bu önemli bir gelişme. Ancak 3 yıldır yüzde 18-19 arasında. Öğrenci sayılarındaki hızlı büyüme nedeniyle öğrenci başına yapılan harcamalar, OECD ortalamasının çok altında; 9 bin dolara karşılık 3 bin 500 dolar. Ayrıca, ilk ve ortaöğretim harcamalarıyla yükseköğretim arasındaki aralık, OECD değerlerinin çok üzerinde. Bunlar daha yakınlaştırılmalı. Okul öncesi eğitimin yaygınlaştırılması için daha fazla ve istikrarlı kaynak gerek.  OKUL ÖNCESİ ARTIRILMALI Yeliz Düşkün (Eğitim Reformu Girişimi Politika Analisti): TÜİK’in verilerine göre, hane halklarının eğitim harcaması 2016’da 30 milyar TL’yi geçti. Özel okulların payının yükselmesinin etkisini görüyoruz. Aileler paranın önemli kısmını temel liselere harcıyor. Yani üniversite hazırlığına gidiyor. 2018’de okul öncesi eğitime ayrılan pay yaklaşık yüzde 2. Yükseköğretime yapılan devlet harcaması, okul öncesine olanın 8 katı. Eğitimde eşitsizliğin giderilmesi için okul öncesi yatırımı çok daha fazla olmalı.  
İsveç’in başkenti Stockholm’de Nobel ödüllerinin verileceği aralık ayının ortalarına doğru kenti bir heyecan sarar. Nobel Ödülü’nü alan bilim insanları Grand Hotel’de konaklar, konuklarını da burada ağırlar. Hatta otelin içinde daha girişten itibaren Nobel masaları oluşturulur, görüşmeler için özel salonlar açılır. 2017 yılı fizik, tıp, kimya, edebiyat ve ekonomi dallarındaki Nobel ödülleri, Stockholm Konserthuset’te (Konser Evi) düzenlenen törenle, İsveç Kraliyet ailesi ve çok sayıda davetlinin huzurunda verildi. Eylülde açıklanan ödüller, sahiplerine İsveç Kralı 16. Carl Gustaf tarafından takdim edildi. 1.570 davetlinin katıldığı, San Remo’dan gelen binlerce çiçeklerle süslenen gösterişli salonda kraliyet ailesinin yanı sıra başbakan, bakanlar, parti başkanları ve çeşitli ülkelerin diplomatları yer aldı. Başlı başına bir seremoni olan ödül töreni, İsveç Kraliyet Ailesi’nin ev sahipliğinde düzenlendi. Tören günü kapıda binlerce kişi gelenleri izlemek için bekledi. Salonda herkes yerini aldıktan sonra İsveç Kralı Carl Gustaf ve eşi Kraliçe Silvia ile kraliyet ailesi üyeleri, gelince davetliler onları ayakta karşıladı. Onlar da bu seremoniyle kendileri için özel olarak ayrılan koltuklarına oturdu. Daha sonra salona Nobel alan bilim insanları gelmeye başladı. İşte bu anda kral ve kraliçe ile birlikte tüm salon ayağa kalkarak onları karşıladı. BİLİME GÖSTERİLEN SAYGI Protokol gereği pek de kimsenin önünde ayağa kalkmayan kral ve kraliçe, salona ödüllü bilim insanları ve Nobel komitesi gelince saygılı bir şekilde ayakta onları karşıladı. Sadece bununla yetinmeyen kral ve kraliçe ile kraliyet ailesi üyeleri, her ödül alan bilim insanı için de tek tek aynı şekilde ayağa kalktı, Kral Gustaf madalya ve ödülü verirken bilim insanının elini sıkıp, arkasını dönmeden kendisini bekleyen kraliçenin yanına geri geri giderek koltuğuna vardı. Ödül alanlar ise önce krala, sonra Nobel komitesine ve salona selam verip, koltuklarına geçti. EĞİTİMİN GÜCÜ Bilim insanları ve dünyanın heyecanla beklediği, 1901’den bu yana her yıl ekim ayının ikinci haftasında açıklanan ve kurucusu Alfred Nobel’in ölüm yıldönümü olan 10 Aralık’ta Stockholm’de yapılan bu en prestijli, elit törende gördüğüm manzara bilime gösterilen saygının bir ifadesiydi aslında. O töreni izlerken gerçek bilim insanının bu hayatta kral ve kraliçeden daha değerli olduğunu gördüm. Demek ki çocukları prens ve prenses diye yetiştirmek yerine bilim alanında geliştirmek daha kıymetli. Demek ki eğitim ya da bilimin gücü; dünyanın bazı yerlerinde soyluluk, kraliyet, idarenin gücünün önüne geçebiliyor. Ne dersiniz?
Cep telefonlarının okula getirilmesi sadece Türkiye değil, birçok ülke için sorun. Geçen yıl Türkiye, bu yıl da Fransa, telefonların ilk ve ortaokulda teneffüslerde, okul saatleri içinde kapalı tutulması için çalışma başlattı. Öğrenciler, okula telefon getirebilecek ancak kullanamayacak. Sınıf, kantin, spor salonu, kütüphane de bu yasak kapsamında. 6 yaşında okula başlayan çocuktan 15’inde liseye girene kadar bütün öğrencileri kapsaması planlanıyor. Ülkemizde her ne kadar bu konuda yasal düzenleme varsa da sorun çözülebilmiş değil. Öğretmenler, derste bile telefona yapışan; arkadaşlarını, öğretmenlerini videoya çekerek internete yükleyen öğrencilerle baş etmekte zorlanıyor. TELEFON GETİRMEYEN BAŞARILI Yasağın aslında ne kadar doğru bir karar olduğunu London School of Economics and Political Science’ta yapılan bir araştırma gösteriyor. Buna göre, sınıflarda telefon kullanılmasına yasak getiren liselerin öğrencilerinin sınav notları ortalama yüzde 6.4 artmış. İşte ülke ülke telefon düzenlemeleri: İngiltere: Okullarda telefon kullanımıyla ilgili hükümetin bir düzenlemesi yok, okullar kendi kurallarını belirleyebiliyor. 13-19 yaş arası gençlerin yüzde 90’ının cep telefonu bulunuyor. Ancak her 3 okuldan biri telefonların kullanılmasını yasaklamış. ABD: Karar okullara ait. Ama sınıflarda akıllı telefonların kullanımına sınır getiren okul sayısı şimdilik az. Örneğin, Massachu- setts’te Framingham Ortaokulu bu yıl akıllı telefonları okulda yasakladı. İsveç: Avrupa’da telefonlarla ilgili hassasiyetin olduğu bir diğer ülke de İsveç. Norveçli telekominikasyon şirketi Telenor’un İsveç’teki araştırmasına göre, 10-15 yaş grubunda her 10 öğrenciden 4’ü sınıflarında hiçbir şekilde telefon kullanamıyor.  Ayrıca Uganda 2013’te, Malezya 2014’te telefonun okulda kullanımını yasaklamış. Konu, başka birçok ülkenin de gündeminde. Gelişim çağındaki çocukların bu kadar uzun süre teknolojik aletlere maruz kalmasının, hayal güçleri ve el becerilerini etkilediğini söylemeye gerek yok. Onların üretkenliğini, performansını negatif etkileyen cep telefonları konusunda ailelerin de duyarlı olması şart. Evet, birçok çocuğun okulu evinden çok uzakta. Aileler de çocuklarıyla iletişim kurmak için telefonu yanında taşımalarını istiyor. Ama ailelerin öncelikle çocuklarına telefonlarını yerinde, zamanında ve acil durumlarda kullanacaklarını anlatmaları da şart.  
Ezgi Emel, 27 yaşında. Amerikan Robert Lisesi’nin ardından Manchester Üniversitesi’nde felsefe eğitimi aldı. İngiltere’de Education Endowment Foundation tarafından yarım milyon pound hibe alan ve giderek yaygınlaşan Philosophy for Children programıyla tanıştı. Yaklaşık beş yıldır bu programı İstanbul’da iki özel okulda uyguluyor ve yaygınlaştırmak için mücadele veriyor. Emel, bu programı yürütürken Türkiye’de sınırlı sayıda kaynak olması nedeniyle zamanla kendi felsefe hikâyelerini yazıp, öğrencilerine anlatıyor. İçinde çocukların düşünmesi için çeşitli felsefe soruları gömülü ilk kitabı “Piyon Poi’nin Okyanus Macerası” da bu süreçte ortaya çıkıyor. Ayrıca Almanya’da Polylog adlı bir akademik dergide Türkiye’de çocuklarla felsefe yapmanın anlam ve zorluklarına dair makale de yayımlıyor. Ezgi Emel, okullarda 6-13 yaş arasındaki bu çocuklara aslında ders vermiyor, bir şey öğretmiyor. 5-10 dakika boyunca ya bir hikâye anlatıyor, ya kısa bir film seyrettiriyor ya da bir sanat eserini gösteriyor. Çocuklar yarım saat bu konular üzerinde aralarında tartışıp, birbirinin fikrini duyarak itiraz ediyor. Kendi deyimiyle ‘tatlı tartışma’ ortamı yaratarak onları motive ediyor. Yani çocukları pasif dinleyici olmaktan çıkarıp, akranlarının fikirleri üzerinden geliştirecekleri yaratıcı düşünme pratikleri elde ederek, aktif öğrenmede rol oynamalarını sağlamaya çaba gösteriyor. SOSYAL BECERİLER GELİŞİYOR Daha anaokulu çağında onları karşıt fikirlere maruz bırakarak birbirlerine tahammül edebilmelerini sağlamaya çalışıyor. Günümüzdeki yetişkinlerde eksik olanları, o yaştakilere verme gayreti çok ama çok önemli bir adım. Bütün bunlar neden gerekli derseniz, cevap basit. Çocuklara 21’inci yüzyıl becerileri dediğimiz eleştirel ve analitik düşünme, fikirlerini derleme ve doğru ifade etme, başkalarının fikirlerini dinleme gibi ülkemizdeki çoğu bireyde maalesef eksik olan bazı bilişsel ve sosyal becerileri beraber kazandırmak için etkili.  Ayrıca artık dünyada yapılan araştırmalar, felsefeyle daha küçük yaşta tanışan çocukların sosyal becerilerinin geliştiği, dinleme, konsantrasyon kapasiteleri ve özgüvenlerinin arttığını gösteriyor. Felsefenin, soru sorma ve tartışma kültürleri oluşumunu sağlayarak diğer derslerin verimliliğini geliştirdiği saptanıyor. O halde bu küçük adımı daha fazla yaygınlaştırıp, genelleştirmek gerekmiyor mu?  
Önümüzdeki yıl YKS’nin ilk oturumu TYT’de çıkacak soru tiplerine uzmanların yorumunu incelemekte yarar var. Bu yıl değişikliklerle, yeniliklerle iyice şaşkına dönen adaylar umarım artık rahatlar. Değişikliğin açıklandığı ilk günden itibaren ‘zor olmayacak’ yorumunu yapan yetkililer, umarım sınavda, yeterince yorulan, kafaları karışan adaylara sürpriz yapmaz. Gece yarısı değişiklik açıklamayı alışkanlık haline getiren YÖK ve ÖSYM, örnek soruları yayınlamak için neden pazar akşamını seçti, bu ayrı bir yazı konusu ama ben daha fazla değişiklik beklemiyorum. YGS-ALES karışımı yani yorum gerektiren, okuma ve anlamayı ölçen bir sınav izlenimi uyandıran TYT, umarım bundan sonra ezberden uzak sorularla öğrencilerin yaratıcı ve analitik düşünme becerilerini daha iyi ölçer. Yanda da yer aldığı üzere adayların yeni bir ders çalışma planı hazırlayıp, sistemlerini bir an önce oluşturmaları gerekiyor.   MATEMATİK ÇIKMAZI - Eğitim sisteminde önemli değişiklikler tartışılırken, TEDMEM öğrencilerin matematik ve fen bilimlerindeki çıkmazına ışık tutacak kapsamlı bir çalışma hazırladı. Buna göre okullar arası başarı farklılıkları var. Öğrenciler, matematik ve fen bilimlerinde yetersizler.  Matematikten uzaklaşma 4’üncü sınıftan itibaren başlıyor. Öğrencilerin yüzde 30’u matematikte temel bilgi ve beceri düzeyinde değil. Bu oran 8’inci sınıfta yüzde 40’a çıkıyor. Başarısızlık kendilerine güveni ve derse katılımı azaltıyor. Oysa matematiği ve feni seven, değer veren ve kendine güveni fazla olup derse katılan öğrenciler daha başarılı. Değişiklik yapılırken önce eğitim sistemini sorgulayıp, okullarda o dersleri çocukların neden bir türlü sevemediğini, başarısız olduğunu sorgulamakta yarar var.
Aslında Milli Eğitim Bakanlığı mevzuatında ‘sınıf anneliği’ diye bir kavram yok. Ama devlet ilkokullarında hangi okula gitseniz neredeyse öğretmenle eşdeğer bir ‘gönüllü anne’, ‘sınıf annesi’, ‘sınıf temsilci velisi’ ile karşılaşmak mümkün. İyi niyetle oluşturulan ve okul-aile birliği çalışmaları içinde tamamen gönüllü olması önerilen bu proje zamanla yön değiştirdi. ÖĞRETMENDEN ROL KAPANLAR Öğretmenin iş yükünü alıp, okulun ihtiyaçlarına katkıda bulunarak organizasyon yapan ‘sınıf anneleri’ zamanla farklı rollere büründü. Veli ile öğretmen arasında köprü oluşturmak, öğretmen ve öğrencilerin isteklerini gidermeye çalışmak, onları desteklemek için ihtiyaç duyulan annelerden bazıları zamanla öğretmenden rol çalmaya, kendilerini sınıfın ikinci öğretmeni olarak görmeye, hatta onlarla güç savaşına girip, diğer velilere caka satmaya başladı. Normalde sınıfa pek de girmemesi gereken bu ‘anneler’ fırsat bulduğu anda işi, öğretmen masasına oturup çocuklara ödev hatta ders vermeye kadar vardırdı. WHATSAPP GRUPLARININ DEĞİŞMEZ LİDERİ Birinci sınıfta diğer annelerin oyuyla ya da öğretmenler tarafından genelde çalışmayan veliler arasında seçilen, ancak gücü sevdiği için o koltuğu bırakmayıp, okulla bütünleşen ‘sınıf anneleri’ WhatsApp gruplarının da değişmez liderleri oldu. ‘ÖĞRETMENİMİZ BEKÂR, ÇEYİZLİK ALALIM’ Ancak aynı zamanda bazı öğretmenler de onları istekleri için kullanır hale getirdi. Velileriyle arasına ‘sınıf annesi’ duvarını ören bazı öğretmenler isteklerini onların kanalıyla yaptırabiliyor. Aralarındaki ‘sıkı fıkı’ ilişki sonucunda diğer velilere sınıf annesinden ‘emirler’ yağabiliyor. “Öğretmenimiz bekâr, çeyizlik hediye alalım” ya da “Öğretmenimize güzel bir taşlı yüzük alalım” denildiği de oluyor. Öğretmenler Günü geçeli bir hafta oldu, ama durun! Daha yeni yıl var, karne günü, doğum günü bilimum özel günleri yakından takip edip, liste yapıp isteyecekleri ücreti belirleyip, bilanço defteri tutanlar da bulunuyor.  EĞİTİME BÜYÜK DESTEK VERENLER DE VAR Bu arada ‘özgüveni’ pek yüksek bu anneler öğretmenlerin angarya olarak gördüğü işleri yükleniyor. Tüm gün okulda olup, devletin sağlayamadığı projeksiyonu edinmek, perdeleri yıkamak, ecza dolabının ihtiyaçlarını gidermek gibi işleri yapanların da hakkını vermek gerekiyor. Aslında tüm şimşekleri üzerine çekmelerine rağmen sınıftaki, okuldaki eksikleri gidermeye çalışanlar devlet ilkokullarında eğitimin en büyük destekçileri kuşkusuz. GEÇMİŞTE BAKANLIK UYARMIŞTI Neredeyse her devlet okulunda iş çığrından çıktığı için Milli Eğitim Bakanlığı 2011’de 81 ile bu konuda uyarı göndererek, “Bazı okullarımızda sınıf anneleri adı altında velilerden görevlendirmeler yapıldığı, görevlendirilen bu kişilerin sınıfın çeşitli ihtiyaçları için velilerden aidat adı altında paralar topladığı, ders araç-gereci temini yönünde faaliyetlerde bulunduğu, zaman zaman derslere müdahil oldukları dile getirilmektedir” demişti ama değişen bir şey olmadı. Peki tek suçlu sınıf anneleri mi? Bakanlık da, okul müdürü de yaşananların farkında. Bunlar bilindiği halde karşılıklı niye bu kadarına göz yumuluyor? Korkmayın anneler size üstten bakan, öğretmenden rol çalan bu annelerden. Nasılsa çocuklarınızdan not kıramaz, onları okuldan atamazlar. Öğretmene hediye alacağız diye direten bu ‘sınıf anneleri’ne itiraz edin...
Her hafta bir okuldan “Serviste çocuk unutuldu” haberi geliyor. Özellikle anaokulu çağındaki çocuklar, o kocaman arabaların içindeki kocaman koltuklarda kemerleri bağlı olarak unutuluyor. Bu kadar yaygaraya, önleme, uyarıya rağmen aynı vahim olaylar tekrarlanıyor. Çünkü okul servislerinin birçoğu öğrenciyi okula "attıktan!" sonra, başka bir yere yetişme telaşıyla yola koyuluyor. Yani sabah küçücük çocukları alıp okula bırakıp başka bir kurumun servisini yapmak için koşturuyorlar. Bu arada araç içinde uyuyan varsa vay haline. Birileri "uyanana!" kadar minik bedenler o servisin içinde kimbilir ne travmalar yaşıyor. Veliler ise muhatap gördükleri okul müdürlerine veryansın ediyor. Müdürler ya da öğretmenler gelen çocuklarla mı ilgilensin yoksa tek tek servislerin içini mi arasın? Bunlar yaşanırken sicilleri iyi araştırılmadan işe başlatılan servis şoförlerine emanet edilen çocuklar için tüm güvenlik önlemlerinin alınması da gelecek seneyi bekliyor. Evet, dört bakanlık yeni güvenlik önlemlerini açıkladı ama onlar yürürlüğe girene kadar kim bilir daha kaç çocuğun başına ne gelecek? İşte, okul güvenliğiyle ilgili çalışmalar yürüten CSG ve Bahçeşehir Üniversitesi işbirliğiyle 2 bin 471 öğrenciyle yapılan servis güvenliği araştırmasının çarpıcı sonuçları: - Öğrencilerin yüzde 25’ine göre serviste bulundukları sırada servis şoförü ve rehberi tarafından güvenlikleri sağlanmıyor. - Yüzde 23’ü servis araçlarına güvenli bir alanda binip inmiyor. - Yüzde 24’üne servis rehberleri, nöbetçi öğretmenler biniş ve inişlerinde refakat etmiyor. - Şoför ve rehberlerin yüzde 10’u ilkyardım, acil durum ve kriz yönetimiyle ilgili daha önce bir eğitim almamış. - Servis araçlarında çocukların yüzde 10’u kendi aralarında itme, vurma vb. davranışları yaşıyor. - Servis personelinin yüzde 6’sı öğrencilerle, yüzde 5’i velilerle iletişim sorunu yaşıyor. - Servislerin yüzde 20’si, öğrencilerin araca biniş ve araçtan inişlerini okula, velilere sistematik olarak bildirmiyor. - Servis personellerinin (sürücü/rehber) eğitimleri yeterli değil.
İsmet Devecioğlu Dolay: 2016’da yaşamını yitiren duayen eğitimci İbrahim Arıkan’ın hayatını değiştiren öğretmeni. Henüz 3 yıllık öğretmenken, öğrencisinin okula kabul edilmesi için 1 yıllık maaşını tazminat olarak ödemeyi taahhüt ederek, ona kefil oldu ve okumasını sağladı. Bu sayede hayatı değişen öğrencisi Arıkan da yıllar sonra ünlü bir iş adamı ve eğitimci olunca İsmet Öğretmen’in heykelini okulunun bahçesine ve çiftliğine dikti. Çünkü, eğer o gün öğretmen okula kabulü için meslektaşlarını ikna etmeseydi Arıkan’ın kaderi bambaşka olacaktı. Dilek Livaneli: Kumköy’ün kaderini değiştiren bir öğretmen oldu. Köy okulunda dört farklı sınıfa aynı derslik içinde eğitim verdi. Ders saatleri dışında da köy kadınlarına okuma-yazma kursu düzenledi, ayakkabı atölyesi açarak ekonomik açıdan güçlenmelerine destek oldu. Öğrencilerini buz pateni, opera, sinema ve tiyatroyla tanıştırdı. Ahmet Naç: Velilerle imece usulü çalışarak öğrencilerine hayal gibi bir sınıf oluşturdu. Sınıfta da harikalar yaratarak öğrencilerine eğitimi ve okulu sevdirdi. Adını bilmediğimiz, duymadığımız ama öğrencilerinin hayatına dokunan, kaderlerini değiştiren İsmet, Dilek ve Ahmet öğretmen gibi onlarca, yüzlerce eli öpülesi öğretmen var. Öğrencilerinin yetenek ve becerilerini keşfederek onları geleceğe hazırlayan yüzlerce isimsiz kahraman, sabah “İşe gidiyorum” diye değil “Okula gidiyorum” diye çıkar evden. Bu sevgi, şefkat ve gönül mesleğinin cehaletle savaşında öğretmenlerimizin yanında olalım, onlarla işbirliği yapalım ve destek verelim. Gününüz kutlu olsun öğretmenim...
Geliştirdiği uzun ömürlü aşı projesiyle Amerika ve Japonya’dan da patent alan Boğaziçi Üniversitesi öğretim üyesi Prof. Dr. Nesrin Özören’in Naim Süleymoğlu’na vedası üniversitede herkesi duygulandırdı. Kendisi de Bulgaristan’dan gelen Naim Süleymanoğlu’nu örnek alarak 1989’da Türkiye’ye ailesiyle kaçan 45 yaşındaki bilim kadını, o güne kadar kimseyle paylaşmadığı hikâyesini yazdı. “Aldığımız yaralarla başımız dik yürümemiz mümkün değildi” diyen Prof. Dr. Özören, şu çağrıda bulundu: “Naim’in vefatıyla o acılı günlere döndüm. Ülkemizi bir göçmen kız gibi sevin. Hava, su gibi gerekli bir şey vatanda olmak. Biz herşeye rağmen acılarla sıfırdan başlayarak bugünlere geldik. Türkiye sevgisi bizi ayakta tuttu. Son yıllarda ülkemizde umutsuzluk var. Bu Türkler’e ne oldu? Herkes bir çıkar peşinde. Güzel, saf duygular rafa kalkmış. Birbirimize ve devlete daha fazla güvenip, birlik olursak zorlukların üstesinden geliriz.” NAİM UMUT MEŞALESİDİR İşte moleküler biyoloji ve genetik öğretim üyesi Prof. Dr. Nesrin Özören’in duygu dolu mektubu: “Bugün (19 Kasım) çok büyük bir adamı, Naim’i uğurlarken, kendi hayatıma olan izinden bahsederek, tüm Bulgaristan Türkleri için nasıl bir özgürlük ve umut meşalesi olduğunu hissettirmeye çalışacağım. Naim’in bana öğrettiği ders şöyleydi: Çok başarılı olursam, Bulgaristan’dan kaçabilirdim! Bu yüzden gazeteci olup yurtdışına çıkabilmek için İngilizce öğrenmeye karar vermiş ve Silistre özel dil lisesini Ivan Vazov’u kazanmıştım! Şimdi bu kaçma isteği anlaşılamıyor, çünkü demirperde çöktü, ancak o yıllarda Bulgaristan dışına çıkmak için sporcu, sanatçı veya gazeteci olmak gerekiyordu. Ben de uzun koşu denedim. 1.500 metrede iyiydim aslında... Lisenin başlarında Silistre’de il 4’üncüsü olmuştum. Ormanlık alanda iki rakibim virajı koşmak yerine kısa yoldan önüme geçmişti, kimse görmedi. 2’nci olamadım, kameralar yoktu, antrenörler de bana güvenmedi, uydurduğumu düşündüler... Biraz hızlı yürüyüş denedim, sonra da okula odaklandım. ATATÜRK ÖRGÜTÜ KURDUM 1985’te Nesrin Salimova Hasanova olan adım zorla Nadejda Strahilova Handjiyeva olarak değiştirilmişti ve hepimiz ağır bir depresyona girmiştik... Çıkış yolları yoktu, sınırlar kapalıydı. Yetişkinlere çok kızgındım. Neden baş kaldırmıyorlardı, çok korkaktılar. Çözüm olarak Mustafa Kemal Atatürk adıyla gençlik örgütü kurmaya teşebbüs ettim. 7’nci sınıftaydım (Nazi’lere karşı savaşan Rus direnişçilere özenmiştim). Bir faaliyet yapamadan örgüt fikri çöktü, fakat tüzük defterimi polis bulmuştu. Sorgulandık, yaşımız küçüktü, sınıf önünde örgüt yeminimiz okunduktan sonra Bulgaristan’daki tüm liselerden kovulmuştum 9’uncu sınıfta. Aynı yıl Naim Süleymanoğlu Türkiye’ye kaçarak, dünyaya olanları anlatmıştı, bu hepimize bir umut ışığı olmuştu. Büyük Türkiye tabii ki bizi orada yalnız bırakmayacaktı! İngilizce bir metin hazırladık. Başımıza gelenleri, Türkiye’ye çıkmak istediğimizi anlattık. Babam bunları turistik yerlerdeki diplomatlara ulaştırmaya çalışmıştı, geleceğimiz yoktu Deliorman’da, Silistre bize vatan olamamıştı... Türkiye’ye taşınma dilekçesi vermiştik, 1989’da cevap geldi. İki gün içinde ülkeyi terk etmeliydik, Avusturya vizesi çıkmıştı, trenle toplam 4 bavul ve 250 dolarla (daha fazlasına izin yoktu) 4 kişi Viyana’ya vardık. Türk konsolosluğu aracılığıyla Türkiye’ye iltica ettik. Babama bazıları Avusturya vatandaşlığı teklif etmiş, o da reddetmişti! Naim Süleyman- oğlu’na Amerika iki kere vatandaşlık, 10 milyon dolar teklif etmiş, reddetmiş. Naim bizim için bir örnek, yanan bir vatan sevdası oldu! BİZE BULGAR DEMEYİN Tüm hatıralar canlandı bugün... Eskiden anlatmazdım bunları ama hataymış susmak... Geçen yıl yeğenim, Türkiye vatandaşlığından çıkıp yabancı uyruklu üniversite sınavına girip tekrar vatandaş olabileceğini söyleyince kalp krizi geçirecektim! Oturup çalışmak yerine vatandaşlıktan çıkma planı nasıl olurdu? Hür vatanda yetişen nesillerimiz nasıl bu kadar kolay “satabiliyorlar” bu toprağı zehirleyen bu zihniyeti yok etmeliyiz! Naim Süleymanoğlu da Naum Şalamanov olmayı kabul etmedi, bizler de etmedik. Lütfen, bunu hatırlayarak bizlere ‘Bulgar’ demeyiniz, evet size çok garip gelebilir ancak bizim için Türk olmak ayrıca önemli, en temiz vatansever haliyle...   PROF. DR. NESRİN ÖZÖREN KİMDİR? Aldığı burslarla bölüm ikincisi olarak 1995’te Boğaziçi Üniversitesi Moleküler Biyoloji ve Genetik Bölümü’nü bitirip Pennsylvania Üniversitesi’nde bilim doktorası yaptı. Michigan Üniversitesi’ndeki araştırmalarının ardından 2005’te Boğaziçi Üniversitesi’ne döndü. Akademik kariyerini burada sürdürürken yaptığı çalışmalarla Türkiye ve Avrupa’dan ödüller kazandı. Özellikle aşı teknolojisinde çığır açacak buluşuyla Türkiye, Japonya ve Amerika’da patent aldı. Aşıların oda sıcaklığında bozulmadan etkinliklerini korumalarını sağlayan ve soğuk zincir ihtiyacını ortadan kaldıran bu buluş bilim dünyasında önemli bir yere sahip. Prof. Dr. Özören, TÜBA Akademi Ödülü’ne de bu yıl aday gösterildi. Bulgaristan’da 9’uncu sınıfta liseden atıldı, iki yıl sonra Türkiye’de 11’inci sınıfta eğitimine devam edebildi. 1989’da geldiği İstanbul, Bursa, İzmir’deki akrabalarının yanında bir süre kaldıktan sonra İstanbul’da yaşamını sürdürmeye başladı. Özel Tercüman Lisesi’nin bursluluk sınavını kazanıp, birincilikle mezun oldu. Üniversite yıllarını “Çay alacak param yoktu, kitaplarımı ancak alabiliyordum. Bazı vakıflardan burs ve kredi kazandım. Parça parça geçimimizi sağladık“ diye anlatıyor.   
Son birkaç aydır eğitim sisteminde “değişiklikler” gündemimizde. Olası değişiklikleri, revizyonlar hatta sil baştan yapılanlar izledi. İş uzadı, yeni sınav sisteminde “değişikliğin değişikliği” gündemden düşmüyor. “Son”, “en son”, “enn sonun sonu” demekten yorulduk. Üniversiteye giriş sistemini YÖK Başkanı 26 Eylül’de açıkladı, 12 Ekim’de sistemin detayları belli oldu. Daha sonra eşit ağırlık öğrencileri için tarih ve coğrafya dersi kondu, baraja ikinci oturum dahil edildi, ennn son da sınav iki güne yayılıp, yeni alanlar eklendi. Yani artık değişiklik yok dendi, arada ufak tefek yapılsa da geçen hafta gece yarısı “şimdilik son değişiklik” gündeme oturdu. 1.5 ayda 5 değişiklik olduğuna göre daha hazirana çok var, neler olur neler... LİSELERE GİRİŞ DE ÇOK BİLİNMEYENLİ Liselere giriş için havada bir sürü model uçuştu, benim hatırladığım Milli İzleme Sınavı (MİS), yüzdelik dilim, sınavsız geçiş azıcık azıcık açıklandı, önceki hafta pazar günü Milli Eğitim Bakanı İsmet Yılmaz “nitelikli-niteliksiz lise” ayrımı ile tarihin tozlu yapraklarına adını yazdırdı. Ve “ennn son”değişiklik yapıldı yapılmasına ama ayrıntılar hâlâ netleşmedi. Ne okul isimleri, ne eğitim bölgeleri belli. Yani değişikliğin de değişikliği yapılacağı ufukta görünüyor. Bir de küçücük çocuklara “Sınav sistemi değişse de çalışın” diyoruz ya hep bir ağızdan. Ne yapsın çocuklar, büyüklerinin bu değişimlerini sessizce köşede izliyorlar. Çünkü onların ne hissettiği, bütün bunlardan nasıl etkilendiği kimsenin umrunda değil. İyi ki liselere giriş sisteminin “üç harfli adı” henüz belli değil, neme lazım o da değişir, sonrasında toparlamak daha zor. Ne oldu bizim eğitim şuralarına, pilot bölge uygulamalarına, paydaşlara danışmaya? İyisi mi büyükler siz önce oturup bir karar verin. Aksayan yönleri bulun. İyi giden şeyi bozmayın. Değişecek kısımları da önce pilot olarak uygulayın, başarısına göre yaygınlaşıtırıp yaygınlaştırmayacağınızı düşünün. Artık bir karar verin. Çünkü yazık oluyor bu çocuklara, çok yazık! KULAĞA KÜPE TIMSS’e göre Türkiye’de 4’üncü sınıfta okula aidiyet oranı yüzde 81.
Mart 2015: Adana’da yaşadıkları nedeniyle bunalıma giren kız çocuğunun bu durumunu rehber öğretmeni fark etti. Y.G. kendisini yanına çağıran rehber öğretmenine önce neler olduğunu anlatmak istemese de daha sonra ağlayarak kendisine tehditle tecavüz eden 16 kişiyi söyledi. 27 Nisan 2017: Eskişehir’de ortaokul öğrencisi 14 yaşındaki S.Y.’nin üvey babası, üvey kardeşi ve öz dayısının oğlu tarafından tecavüze uğradığını rehber öğretmenine söylemesi üzerine durum polise bildirildi. 17 Mayıs 2017: İstanbul Kınalıada’da ortaokul öğrencisi üç kız çocuğunun 1.5 yıldan beri tecavüze uğradığı, rehber öğretmen M.Ş. sayesinde ortaya çıktı. 1 Ekim 2017: Gaziantep’te bir ilkokulun psikolojik danışma ve rehberlik servisi, öğrencilere ‘Çocuklarda mahremiyet’ konulu bir eğitim semineri verdi. 9 yaşındaki E.Ö. bakkalının kendisine dokunuşlarının derste anlatılan ‘kötü dokunuş’ örneği olduğunu anladı ve durumu ailesine bildirdi. Bakkala dava açıldı. Bu listeyi daha da uzatmak mümkün. Öğrencilerin yaşadığı şiddet, cinsel taciz olaylarının ortaya çıkmasının yanı sıra  psikolojik yardım ve doğru kariyere yönlendirmede rehber öğretmenlerin rolü çok büyük. Ülkemizde 565 öğrenciye 1 rehber öğretmen düşüyor. Bazı okullarda bu sayı 1000 öğrenciye bir rehber olabiliyor.  Okullarda rehber öğretmen açığı yaşanırken tartışmalara neden olan “Milli Eğitim Bakanlığı Rehberlik Hizmetleri Yönetmeliği” 10 Kasım’da Resmi Gazete’de yayınlandı. Yönetmelikle, rehberlik ve psikolojik danışmanlık öğretmenlerine nöbet tutma, sınavlarda görev alma şartı getirildi. Kuşkusuz bu da öğretmenlerin tepkisine neden oldu. Okullarda üstlendikleri rolü, iş yüklerini bakanlık yetkililerine anlatmaya çalışan rehber öğretmenler, mesleği sağlıklı şekilde yürütememekten dertliler. Haklılar da. Çünkü, öğrencilerle sağlıklı iletişim için her an ulaşılabilir olmaları gerekiyor. Nöbet, etüt, boş derslere girme gibi görevlerin öğrencilerle güvene dayalı iletişimine zarar vereceğini ve esas görevlerini aksatacağını düşünüyorlar.
YÖK her yıl kasım ayında vakıf üniversitelerine yaptığı denetimlere bu kez ‘öğrenci sınav kâğıtları’nı da ekledi. 1-30 Kasım arasında YÖK Denetleme Kurulu tarafından her vakıf üniversitesine yapılan rutin denetimde bu yıl ilk kez, öğrencilerin güz ve bahar dönemlerinde lisans programlarında uygulanan dönem sonu (final) ve bütünleme sınav kâğıtlarının da incelenmesi kararı alındı. Buna göre, YÖK denetmenleri tüm fakültelerdeki öğrencilerin sınav kâğıtlarını yakından izleyecek. Bazı üniversitelerde hiç derse ve sınava girmeden not alıp üst sınıfa geçen öğrenciler bulunduğuna yönelik duyumlar üzerine bu kararın alındığı konuşuluyor. Denetmenlerin bu sınav kâğıtlarını tek tek mi inceleyeceği yoksa rasgele yöntemle mi seçeceği bilinmiyor. Geçen yıl sonunda da bazı üniversitelerde denetmenlerin sınav kâğıtlarını istediği de duyumlar arasında. Üniversiteler, binlerce öğrencinin sınav evrakını bir odaya yığarak denetmenleri bekleyecek. Peki bu denetimler nasıl oluyor? YÖK, vakıf üniversitelerini her yıl iki denetleme kurulu üyesi başkanlığında maliye ya da milli eğitim kökenli 4-5 uzmanla birlikte denetler. Bu denetimler 1 ile 2 hafta arasında sürer. Denetmenler, gitmeden önce de üniversite yetkililerinden bazı belgelerin hazırlanmasını ister. Denetim çalışmaları sırasında listedekilerin dışında gelir-gider belgeleri, muhasebe raporları, ihale dosyaları, sözleşmeler, bordrolar da incelenebilir. Bu yıl yapılan denetimlere geçen sene olduğu gibi öğrencilerle görüşmelerini de ekleyen YÖK, Öğrenci Konsey Başkanı’nın üniversiteyle ilgili görüşleri, sorunlar, çözüm önerileri gibi konuların dışında burs verilen öğrencilerin isim listesi ve burs alma gerekçelerinin de sıkı takipçisi. MEB’DE YENİ SİSTEM MESAİSİ Ankara Başkent Öğretmenevi’nde dün önemli bir toplantı yapıldı. Müsteşar Yusuf Tekin başkanlığındaki toplantıya Ölçme Değerlendirme, Ortaöğretim, Bilgi İşlem Genel Müdürleri ile Daire Başkanları ve 81 il müdürü katıldı. Basının alınmadığı bu toplantı saat 09.30’da başladı, geç saatlere kadar sürdü. Toplantının ana konusu liselere girişte uygulanacak yeni sistemdi. Her il için oluşturulacak eğitim bölgeleri, okul türlerinin seçimi gibi konuların yanı sıra en önemli gündem maddesi hangi okulların sınavla hangilerinin adrese dayalı sistemle öğrenci alacağıydı. Toplantıda her ilin büyüklüğüne göre proje okullarının belirlenmesi gündeme geldi. Toplantının sonuçları haftaya açıklanacak.
Liseye geçişte TEOG’un yerini alacak sistem belli olmadan önce ayrı sınav yapmayı düşünen Türkiye Özel Okullar Derneği, dün ‘Milli Eğitim’in sınavıyla öğrenci alacaklarını’ duyurdu. Ancak, bunun için de üç öneri getirildi: 60 olan soru sayısının 80’e çıkarılması, 3 yanlışın 1 doğruyu götürmesi ve sadece 8’inci sınıf konularından soru sorulması. TÜRKİYE Özel Okullar Derneği, dün sabah saat 10.00’da başta yabancı okullar olmak üzere üyeleriyle bir araya gelirken ilk gündemleri bu okullara nasıl öğrenci alınacağı oldu. Önde gelen yaklaşık 600 devlet okuluna öğrenci alımı için Milli Eğitim Bakanlığı’nın haziran ayında yapacağı merkezi sınavı kendilerinin de ölçüt olarak alma konusuna özel okullar sıcak baktı. 60 SORU ÖLÇMEDE YETERSİZ KALABİLİR Ancak bu sınavda sorulacak soru sayısının arttırılması istendi. Merkezi sınavda yöneltilecek 60 sorunun öğrencilerin bilgilerini ölçme konusunda yetersiz kalacağı özellikle vurgulandı. Kolej temsilcileri, 6 ve 7’nci sınıftan soru sorulmasından yana değil. Alt sınavlardan soru sorulsa bile 3’te 2’sinin 8’inci sınıf konularından olması taraftarılar. Çünkü bu yıl öğrencilerin alışık olmadığı, beklentilerinin dışında bir sınavla karşılaşmak zaten yeterince onları zorlayacak. Toplantıda sık sık bunun ‘adil olmadığı’ vurgulandı. Sınavın daha eleyici olabilmesi ve bilen ile bilmeyen öğrencinin ayırt edilmesi için 3 yanlışın 1 doğruyu götürmesi önerisi de gündeme geldi. Soru kalitesinin önemli olduğu, ayrıştırıcı nitelikte soruların yerleştirmede daha sağlıklı olacağı ve böylece binlerce birinci çıkmasını önleyeceği belirtildi. Toplantıda sınavda matematik, Türkçe, fen bilimleri, inkılap tarihi, din kültürü ve ahlak bilgisi testlerinin yanı sıra yabancı dil testinin olup olmaması da tartışıldı. Özellikle yabancı lise yöneticileri yabancı dil testine sıcak bakarken, bazı okullar bu testin olmasına karşı çıktı. Sonuçta yabancı dil testinin de yer alması kararlaştırıldı. BAZI DEĞİŞİKLİKLER YAPMAK KAÇINILMAZ Toplantıda 11 kişilik komisyon üyeleri seçildi. Bu komisyon dün uzlaştıkları bu üç kriter üzerinde çalışarak, cuma gününe kadar son şeklini alacak bir teklif hazırlayacak. Önümüzdeki hafta da bu komisyondaki 5 kişi, Milli Eğitim Bakanı ya da müsteşarına bu teklifi sunacak. Özel okullar devlet liselerine yerleştirmelerden önce kayıt takvimini oluşturup, öğrencilerini almak istiyorlar. Yani “önce biz, sonra devlet liseleri” düşüncesindeler. Bütün bunlar Milli Eğitim Bakanlığı yetkilileri tarafından kabul görür ve onaylanırsa yine sistemde bazı değişiklikler yapılması kaçınılmaz olacak. Zaten Özel Okullar Derneği de dün yaptığı yazılı açıklamada şöyle dedi: “Ortak bir görüşle kriterlerimizi koymak suretiyle, bu yıla mahsus olmak üzere Bakanlığımızın yapacağı sınavın sonuçlarına göre değerlendirme ve yerleştirme öngörüyoruz. Son karar, özel okulların Bakanlığımızca yapacakları önerilerin kabul görmesi doğrultusunda verilecek. Özel okulların amacı Milli Eğitim Bakanlığımızın uygulamalarıyla işbirliği içinde Türk Milli Eğitim Sistemi’nde öğrencilerin eğitimlerine katkıda bulunacak, çözüm odaklı uygulamalardan yanadır.” ÇOCUKLARIN KAFASIYETERİNCE KARIŞIK Öğrencilerin bu yıl yapılan değişiklikle zaten kafaları yeterince karıştı, motivasyonları düştü. İki sınav onlar için zor olacaktı. Tek sınavla hem özel okula, hem de devlet lisesine yerleşmeleri daha doğru olacak. Umarım bütün bu tartışmalar sonucunda adil ve iyi bir sınav gerçekleşir. SON 24 SAATTE YAŞANANLAR
Liselere geçiş sisteminin yeni modeli aileleri yine zorlayacak. Çünkü aileler çocuklarının bu iyi liselerde şanslarını denemesini isteyecek. Hatta kuzguna yavrusu şahin görünür misali kimse çocuğunun okuldaki başarı durumuna bile bakmayacak ve gereken hazırlıkları yapıp sınava girmesini sağlayacak. Ben sınava girenlerin sayısında sadece yüzde 30’luk bir düşüş bekliyorum. Yüzde 70’e yakını yine sınava girecek. TEOG’un kalktığının açıklanmasından itibaren İstanbul’da Nişantaşı, Beyoğlu bölgesinde 1+1 ev tutanların sayısında artış olmuştu. Bakan Yılmaz’ın açıklamasının ardından bugün bir arkadaşım henüz 5’inci sınıfa giden oğlunun kaydını hemen Nişantaşı’nda yaşayan akrabasının yanına aldırmak için başvuruda bulundu. Beşiktaş, Kadıköy gibi merkez ilçelerde de iyi liselerin etrafında kiralık ev arayan veliler var. Kısacası İstanbul’un iyi semtlerindeki okullara kâğıt üzerinden göç başladı bile. Bu, dalga dalga tüm Türkiye’ye yayılacak. Bu iş, iyi semtte evi olan ev sahibi ve emlakçılara yarayacak. Nasıl mahallemizdeki liseler bir gecede Anadolu lisesine dönüştüyse, yine aynı hata yapılıyor. Liselerin türleri, adları değişiyor ama çocukların üzerindeki sınav yükü bir türlü kaldırılamıyor. YKS’nin 2. aşaması pazara alınabilir YÜKSEKÖĞRETİM Kurumları Sınavı (YKS) açıklandıktan sonra eğitim sendikalarından, uzmanlardan, siyasilerden bazı eleştiriler geldi. Bunlardan biri de 2 milyonu aşkın öğrencinin aynı gün içinde çok önemli iki sınava alınması. Ama Ankara kulislerinden edindiğim bilgilere göre bu sınav iki güne yayılabilir. Üniversite sınavının ilk adımı olan Temel Yeterlilik Testi’nin (TYT) yine açıklandığı gibi cumartesi, alan sınavı olan ikinci aşamanın ise pazara alınması için eğitimcilerin baskısı var. YÖK’ün bu konuda yeniden değerlendirme yapacağı, hatta buna sıcak baktığı duyumunu aldım. Konuştuğum uzmanlar, sınavın iki güne yayılmasının öğrenciler için yararlı olacağı, onları rahatlatacağı görüşünde. Onlara göre pazar yapılması planlanan yabancı dil sınavının TYT sonrasında cumartesiye alınması, alan sınavının da pazar günü olması daha isabetli. Eğitimcilerin ve adayların bu isteklerine YÖK de olumlu yanıt verirse önemli bir sorun çözülmüş olur. KULAĞA KÜPE Avrupa İstatistik Ofisi’nin verilerine göre Türkiye’de 20-34 yaş arasında üniversite mezunu gençlerin yüzde 38.9’u işsiz. SON 24 SAATTE YAŞANANLAR
Çocuğu elinden tutup okula yazdırdığınız anda sanal ortamda da yeni nesil veli modeliyle hemen tanışmanız kaçınılmaz. Daha o yaşta neredeyse çocuğun tüm kariyer hayatını planlayan ‘kaplan anneler’ hemen aralarında kaynaşır. Çok değil en fazla bir ay sonra ‘Papatyalar’ sınıfının velileri, 1-A, 3-B’nin anneleri vs. diye hemen aynı adla WhatsApp grupları oluşturur. Bazen öğretmenler iletişim amacıyla böyle gruplar kurulmasını sınıf annelerinden ister ki ‘sınıf anneleri’ başlı başına ayrı bir yazı konusu. Ama çoğunlukla girişimci ve ‘hep ben’ merkezli bir annenin önderliğinde bu gruplar kurulur. Öğretmenleri sorgulayan, çocukları kıyaslayan, hâkimiyet kurmaya meraklı, ödev kurdu anneler WhatsApp gruplarının değişmez ve aktif modelleridir. KAPLAN ANNELER Sohbetlerin ardından sıra doğum günü ve kahvaltı buluşmalarına gelir. Anneler bir araya gelince de çocuklardan alınan tüyolarla ilk anda sınıfın en yaramazı, en haşarısı kim, hemen damgalamalar başlar ve o etiket okul hayatı boyunca o çocukların üzerinde kalır... Afacan Ahmet, yaramaz Mahir, hiperaktif Cem... Zaman kalırsa kolej velilerinin evdeki yardımcılarından bakıcılara kadar bu sohbet-dedikodu zinciri uzar gider. Çocuğunun okulda her alanda en iyi, her derste birinci olmasını isteyen ‘kaplan anneler’i görünce kendini ve çocuğunu yetersiz bularak ödev peşinde koşturmaya, okula daha sık gitmeye başlayan velilerin sayısı da hızla artar. Bir de o günkü ödevleri WhatsApp gruplarında görüp, o sırada oyun oynayan çocuğuna parmak sallayan anneleri unutmamak gerek. ‘Proje’ çocuklarıyla o etkinlik senin bu etkinlik benim koşturup bir de çok matah şeymiş gibi ahkam kesenler geride kalanlara “Ben kötü bir anne miyim, çocuğumla ilgilenmiyor muyum?” diye yetersizlik hissi yaşatsa da grupları pek eğlenceli, pek hareketlidir. Gün sonunda hele de yoğun çalışan bir veliyseniz telefonunuzda yüzlerce okunmamış mesaj, açtığınızda da uçuşan kızgın suratlar, kırmızı kalpler, çiçek-böcek dolu emojiler görürsünüz. Bu grupların aslında “Nereden girdim buraya” diyen sessiz, gözlemci anneleri ise bir yandan da “Aman okulda olup bitenden haberim olsun” düşüncesiyle takibe devam ederler. SANAL DEDİKODU MERKEZİ Bu grupları sanal dedikodu yerine çevirip, gövde gösterisi yapanların dışında bir de öğretmenlerin telefonunu gece yarısı arayıp “Kızıma şu ters bakmış“ gibi gerekçelerle delirtenleri saymıyorum. Sadece eğitimle ilgili paylaşımlar olsa sözüm yok. Okulla ilgili sıkıntı varsa gidip öğretmenle yüz yüze görüşmek en iyisi. Diğer insanların deneyimlerinden faydalanmak, dinlemek hatta onların da aynı kaygıları paylaştığını görmek rahatlatır. Gezi ve özel durumlarda tabii ki bilgi almak gerekir, bu gruplar o zaman faydalıdır. Bilgilendirme amaçlı her paylaşım iyidir, ama iş dedikodu, damgalama ve suçlamaya girince işte bu sorunlar çıkıyor. Aman dikkat! KULAĞA KÜPE Türkiye’de 25-64 yaş arası nüfusun yüzde 19.4’ü üniversite mezunu. Türkiye bu oranla OECD’de sondan üçüncü. KULİS ‘ERGENLİK KONGRESİ’ 9 KASIM’DA Günümüz ergenini anlamak amacıyla ‘Uluslararası Ergenlik Kongresi’ düzenleniyor. Kongre, 9 Kasım Perşembe günü İstanbul’da yapılacak. Tüvana Okuma İstekli Çocuk Eğitim Vakfı’nın (TOÇEV) organize ettiği ve Maltepe Üniversitesi’nde yapılacak kongrede günümüz ergenini anlamak üzerine Prof. Dr. Nermin Çelen, Prof. Dr. Mehmet Sungur, Prof. Dr. Daniel Rijo, Prof. Dr. Figen Çok, Yrd. Doç. Dr. Yudum Akyıl ve Öğr. Gör. Nesteren Gazioğlu konuşacak. TOÇEV Başkanı Ebru Uygun ve Maltepe Üniversitesi Rektör Yardımcısı Prof Dr. Betül Çotuksöken açılışı yapacak. 8’LERE ‘HUKUK VE ADALET’ DERSİ Milli Eğitim Bakanlığı Talim ve Terbiye Kurulu; şubatta 2017-2018 eğitim yılı için kabul edilen ilköğretim kurumları haftalık ders çizelgesinde, gelen öneriler üzerine değişiklik yaptı. Seçmeli dersler arasındaki ‘Hukuk ve Adalet’ dersi 6 ve 7’nci sınıflarla birlikte 8’lerde de haftada 2 saat okutulacak. Ayrıca ortaokul tüm düzeylerde 2 saatlik seçmeli ders olan ‘Kent Kültürü’ dersinin adı ‘Şehrimiz ...’ olarak değiştirildi. KKTC’DEKİ ÜNİVERSİTELERİ YÖDAK DENETLEYECEK Kuzey Kıbrıs Türk Cumhuriyeti’ndeki (KKTC) üniversitelerin rektörleriyle görüşmek için adayı ziyaret eden YÖK Başkanı Prof. Dr. Yekta Saraç buradaki üniversitelerin Yükseköğretim Planlama, Denetleme, Akreditasyon ve Koordinasyon Kurulu (YÖDAK) tarafından denetleneceğini açıkladı. KKTC Milli Eğitim ve Kültür Bakanı Dr. Özdemir Berova ile görüşen Başkan Saraç, “Biz burayı yükseköğrenim adası olarak görmek istiyoruz. KKTC’deki üniversiteler, YÖDAK tarafından yılbaşından sonra değerlendirilmeye başlanacak. Bu üniversitelerimizin denetimi konusunda yardım talep edilirse, YÖK olarak her türlü yardıma hazırız” dedi.  
Boğaziçi Üniversitesi Tarih Bölümü’nde önemli çalışmalara imza atan Prof. Dr. Edhem Eldem, Fransa’nın prestijli kurumlarından College de France’ta Uluslararası Türk ve Osmanlı Tarihi Kürsüsü’ne seçildi. Prof. Eldem, beş yıl süreyle konferanslar verecek ve araştırma yapacak. 1530’da Fransa Kralı I. François tarafından kurulan College de France, tarihte pek benzeri olmayan eğitim ve araştırma yaklaşımıyla akademik çevrelerde ayrıcalıklı bir konuma sahip. “Bilimi yapılırken öğretmek” ilkesine dayanan bu kurum, alanlarında üstün başarı elde edenlerin araştırmalarına devam ederken birikim ve çalışmalarını kamuya açık konferanslarla geniş bir kitleyle paylaşmalarına imkân veriyor. Prof. Eldem, 21 Aralık’taki açılış konferansından sonra ocak ve şubatta College de France’da “Batı’nın karşısında Osmanlı İmparatorluğu ve Türkiye” konulu konferans dizisine başlayarak araştırmalarını sürdürecek. 6 KÜRSÜDEN BİRİNİN SAHİBİ OLDU Kurumun altı uluslararası kürsüsünden birinin sahibi olan Prof. Eldem, dünyanın bu önemli eğitim ve araştırma kurumlarından birine seçilmiş olmanın “büyük bir onur” olduğunu belirterek şunları söyledi: “Kurumun yapı ve kürsü dağılımına bakıldığında, beni ilgilendiren ve işbirliği imkânı bulunan birçok alan mevcut. Osmanlı topraklarında arkeoloji ve müzecilik konusuyla bağlantılı olan da var.” GEÇMİŞİ 500 YILLIK� College de France’ın kürsüleri sosyal, beşeri ve temel bilimleri kapsıyor. Matematik ve sayısal bilimler, fizik ve kimya, yaşam ve beşeri bilimler, tarih ve edebiyat başlıkları altında toplanan bu kürsüler, kalıcı değil, sahiplerinin görev süresiyle sınırlı. Türkiye’den daha önce  İTÜ’den Prof. Dr. Celal Şengör, 2004-2005’te “Tektonik” konusunda bir yıllık davet edildi. Prof. Eldem’in Türkiye’den ilk defa seçildiği beş yıllık uluslararası kürsüler, College de France’a uzun süreli kazandırılmak istenen, Fransa dışında bulunan kendi kurumlarını terk etmek istemeyen bilim insanlarına ayrıldı.  Neredeyse 500 yıllık bir geçmişe sahip bir kurumun tarihinde yüzlerce iz bırakmış kişi var. MUTLU ÇOCUK YETİŞTİRMENİN 10 YOLU Prof. Dr. Nebi Sümer, Orta Doğu Teknik Üniversitesi Psikoloji Bölümü hocası. Çocuklar için en kritik dönem olan ilk üç yılda ailelere “top 10” listesi hazırlamış. Prof. Dr. Sümer’e göre işte mutlu çocuk yetiştirmenin 10 yolu: - Eşin ve çevrenle ilişkini düzenle. Çocuğa verilecek hayat boyu kullanılan ve hiç eskimeyen en muhteşem hediye; mutlu, huzurlu, kavgasız bir aile iklimidir. - Farklılıklarını kabul et, değiştirmeye zorlama, gelişmesine yol aç, engelleri kaldır. - Etrafı keşfetmesi için ona güvenli üs, sağlam sığınak ol. Onunla beraberken dikkatin kendinde değil, onda olsun. - Hislerini doğru anla, yerinde ve zamanında ihtiyacına cevap ver, koşulsuz sev ve yardıma hazır olduğunu hisset. - Yakınlıktan zarar gelmez ama üstüne kapanma, oyununu kesme. Sabırlı olmayı, beklemeyi, saygı duymayı ve gerektiğinde zevki erteleyebilmeyi öğret. - Durduk yere bağırma, her hataya ceza yapıştırma. Kendi hislerini anlaması ve geleceğini öngörebilmesi için ona düşünme, değerlendirme fırsatı ve zamanı ver. - Her davranışına bir niyet atfetme. Çocuğun olumsuz davranışlarını, sevmediğin huylarını onun karakteri ile açıklar, her yanlışında bir kasıt ararsan güvenini kaybedersin. - Suçlama ve utandırma. Erken yaşta suçlanan ve utandırılan çocuğun en çok özsaygısı zarar görür, iyilik karşısında ezilir, kötülük karşısında suçlanır. - Gereksiz yere övme, asla yerme. Başarıyı ödüllendir, takdir et, ama çocuğu göklere çıkarıp, yüceltip, onu ne oldum delisi yapma. - En değerli varlığını yabancı gibi başkasına şikâyet etme. Verdiklerin için onu borçlu hissettirme. Özel, bağımsız ve eşit olduğunu hissetsin.
Doğan Grubu’nun Çağdaş Yaşamı Destekleme Derneği işbirliğiyle 2005’ten itibaren yaptırdığı ve Aydın Doğan Vakfı’nın da en büyük destekçisi olduğu ‘Baba Beni Okula Gönder’ kampanyası boyunca yapılan yurtlarda her yıl 3 bin 500 kız öğrenci kalıyor. İçlerinde başarılı olanlar üniversiteye gidiyor ve burs alıyor. Her geçen gün bu sayı artıyor. Geçtiğimiz günlerde bu yurtlarda yetişip üniversiteyi kazanan iki kız Derya ve Sümeyye çok güzel bir proje başlattı. Yanlarına Aslı, Dürdane, Derya, Melike, Ayça ve Didar’ı da alarak “Sen de yapabilirsin” diyerek kendileriyle aynı sıkıntıları yaşayanları bu kez cesaretlendirip, motive edecek güzel bir proje oluşturdu. Üniversiteli kızların geleceğin güçlü liderleri olarak yetişmelerine katkı sağlamak amacıyla başlayan bu projenin ilk adımı 9-15 Temmuz’da ‘Genç Liderler Yaz Kampı’nda atıldı. İzmir, Aliağa’da düzenlenen kampa 19 başarılı kız öğrenci katıldı. Kampta gençler altı gün boyunca güne yogayla başladı, çeşitli sanatsal ve sportif etkinliklerle devam etti.  Kendilerinin güçlü ve zayıf yanlarını keşfederek sorunlarla baş etme yöntemlerini ‘liderlik’ başlığı altında tartıştılar. Türkiye’de toplumsal cinsiyet eşitliğini ele alırken, proje geliştirme ve kişisel gelişim atölyelerinde yeni kavramlarla tanıştılar. Diksiyon-hitabet, el sanatları, ritim gibi konularda da eğitim alarak kendilerini geliştirme fırsatı buldular. Kamptaki bu eğitime KAGİDER girişimcilik, Khan Akademi dijital araçları etkin kullanma, Ekol Eğitim Merkezi de etkili iletişim ve sunum eğitimiyle destek verdi. ERZİNCAN LİSESİ Eğitim ve turizm şehri olmaya aday olan Erzincan’da öğretmen başına 17 öğrenci düşüyor. Özellikle son yıllarda eğitim-öğretimde iyi bir ivme kazanan ilde, üniversite kazanma oranı, ulusal ve uluslararası projelerde elde edilen dereceler, sportif etkinliklere katılmada en üst sıralarda bulunma ve daha birçok alanda başarılar elde ediliyor. Kuşkusuz ildeki 268 okul arasındaki en önemli kurum, 1905 yılında kurulan Erzincan Lisesi. Bu liseden yüzlerce akademisyen, aralarında vali ve büyükelçilerin olduğu bürokrat, doktor ve iş adamı yetişti. ESKİ BAŞBAKAN AKBULUT DA BU LİSEDEN MEZUN Yaklaşık 15 bin mezunun arasında en önemli isimlerden biri de eski başbakanlardan Yıldırım Akbulut. Aydın Doğan’ın ağabeyi Hüsrev Doğan’ın devre arkadaşı olan eski başbakan Yıldırım Akbulut da Erzincan Lisesi mezunu olarak bu köklü lisenin tarihine adını yazdıranlardan biri oldu. Akbulut, liseden 1955-1956 eğitim öğretim yılında mezun oldu. KÖYLERE GEZİCİ ANAOKULU TİMİ Okul öncesi eğitime katılımda Erzincan, Türkiye birincisi olmuş. İlde 3-5 yaş arası çocukların neredeyse tamamına okul öncesi eğitim veriliyor. Bu başarının arkasında 7 öğretmenin çabası var. Merkeze gelemeyenlerin köylerine  bu öğretmenler giderek eğitim veriyor. Bu nedenle projenin adı “Öğretmenim Yanımda”. Her gün ikişer öğretmen sabah kendilerine verilen arabayla yola çıkıp; köy köy geziyor. Muhtarlar da köy odasını öğretmenlere ayırıyor. Öğretmenler ise bu köyleri gezerek eğitim veriyor. Çocuklar da haftada bir öğretmen görüyor. Böylece köylerdeki 148 çocuk eğitim alıyor. Onların kırtasiye malzemeleri ve ulaşımları İl Milli Eğitim Müdürlüğü’nce karşılanıyor.  
YENİ üniversite sınav sistemiyle ilgili düzenlemeler şimdilik tamamlanmış görünüyor. Eğitimciler, bu yılki sınavda sözel dışında felsefe testinin olmamasına ve coğrafya sorularının azlığına tepki gösteriyor. En büyük tepki de kuşkusuz sınav tarihine. Bayram sonrası yani 23-24 Haziran’da sınavın yapılması eğitimcilere göre, adayların motivasyonunu düşürecek. Eğitim Servisi’nden Esra Ülkar’ın yaptığı araştırmaya göre, uzmanların birçoğu sınavın okulların kapandığı hafta olan 9 Haziran’da yapılmasının daha doğru olacağı düşüncesinde. Artık barajların öğrenci açısından teknik bir engel oluşturmayacağını söyleyen eğitim uzmanı Salim Ünsal, bu yıl daha çok öğrencinin barajı geçip, yığılma olacağı iddiasında. Ünsal’ın en büyük tepkisi sınavın bayram sonrası yapılmasına. “Sınav, bayram öncesinde olsa, adaylar tatili stres yapmadan geçirebilirdi” diyor. VAKIF ÜNİVERSİTELERİNİN KONTENJANLARI DOLACAK Rehberlik koordinatörü Cihan Yeşilyurt da barajı geçmenin daha kolaylaştığını, vakıf üniversitelerinin de bu yıl kontenjanlarını dolduracağını söylüyor. Yeşilyurt,“Sınav tarihinin bayramdan sonra belirlenmesi doğru değil. Süreç uzadıkça kaygı da artıyor. Tercih dönemi için de iyi değil. Tercihler sarkacak” diye konuşuyor. Eğitimci Onur Soğuk da sınavın 9 Haziran’da yapılmasının daha doğru olacağını vurgulayarak, şunları söylüyor: “Sınav tarihi sıkıntı çıkarabilir. Öncesinde bayram var. Adaylar rehavete kapılabilir. Makul olan, okulların kapandığı hafta, 9 Haziran’da yapılması. Öğrenciler bayram tatiline de rahat girerler.” FELSEFE İÇİN İMZA KAMPANYALARI BAŞLATILDI SINAVLARDA coğrafya, felsefe grubu gibi bazı alanların ağırlığının azaltılması, bu dallardaki öğretmenleri de işsizlik endişesine sürüklüyor. Ayrıca eğitimciler, öğrencilerin bu alanlarla ilgili soru çözmeden ilgili bölümlere girmelerini eleştiriyor. Change.org internet sitesinde Felsefe Ders Materyalleri tarafından Yük- seköğretim Kurulu (YÖK), Milli Eğitim Bakanlığı (MEB) ve ÖSYM’nin muhatap alındığı ‘Yeni üniversite sınavında felsefe grubu derslerinin katkısı ve ağırlıkları arttırılmalıdır’ başlıklı imza kampanyası başlatıldı. Dün saat 17.00’ye kadar 4 bin 587 kişi bu kampanyaya destek verdi.     COĞRAFYA İÇİN DE TEPKİ Eski sistemde 50, yeni üniversiteye girişte 17 coğrafya sorusunun yer alacak olmasına Türk Coğrafya Kurumu da tepki gösterdi. Açıklamada “Soru sayıları maalesef bu derslerin ortaöğretimdeki konumunu ve giderek ağırlığını belirlediğinden önemli-önemsiz ders ve öğretmen ayrımları ortaya çıkacak” denildi.  
Milli Eğitim Bakanlığı (MEB) Müsteşarı Yusuf Tekin’i bulmuşken milyonlarca velinin merak ettiği TEOG’la ilgili sorularıma yanıt alamadım, ancak servislerle ilgili önemli çalışmalar hakkında bilgiler edindim. Servislerle ilgili yönetmelik önümüzdeki hafta 4 bakanlık tarafından açıklanacak. Son zamanlarda birçok sıkıntıya neden olan okul servisleriyle ilgili düzenlemenin tamamlandığını söyleyen Tekin, velinin çocuğunu teslim ettikten sonra kaygı yaşadığı okul servisleriyle ilgili 4 bakanlığın ortak çalışma yaptığını söyleyerek, “İçişleri, Aile ve Sosyal Politikalar, Milli Eğitim ve Ulaştırma bakanlıkları olarak çalışmaları tamamladık. Gelecek yıldan itibaren yeni yönetmeliğe göre servisler hizmet verecek” dedi. Çocuk unutan, aracının içinde uyuşturucu madde kullanan servis şoförlerine karşı nasıl önlem alacaklarını sordum. Müsteşar Tekin’in, bu konudaki açıklamaları şöyle: 1-) SERVİS İÇİ GÜVENLİK TEDBİRLERİ ARTTI MEB olarak biz hizmeti satın alma pozisyonundaydık. Ancak, şimdi biz de devreye girdik. Dört bakanlık olarak çalışmalarımızı tamamladık. İşbirliğimizin daha sağlıklı yürümesi için tedbirlerimizi artırdık. Yaşanan kötü olaylarla bir daha karşılaşmak istemiyoruz. Bütün araçların servis içi güvenliği için bazı tedbirler aldık. Hiçbir çocuğumuzun artık serviste unutulmasını istemiyoruz. Güvenlik açığını en aza indirmeyi planlıyoruz. Araç içinde çocukların unutulmaması için birtakım teknolojik önlemler alındı. Şoför çocuğun araçta olup olmadığını oturduğu yerden geliştirilen sistemlerle görecek. Çocuklar emniyet kemerini takmadan hareket etmeyecek. 2-) OKUL MÜDÜRLERİ DENETLEYECEK Daha önceden okul müdürleri, il ve ilçe milli eğitim müdürleri servislerle ilgili bir çalışmada yer almıyordu. Okul aile birliği hizmeti satın alıyor ya da kiralıyordu. Servis hizmetinin okullara alınması konusunda müdürler de yetkili olacak. Hem sorumluluk alacak, hem de yetkileri bulunacak. 3-) SERTİFİKA HALK EĞİTİM MERKEZİNDEN  Halk eğitim merkezlerinde okul servisi şoförlerine ve yardımcı personel dediğimiz rehberlere eğitim verilecek. Hayat Boyu Öğrenme Genel Müdürlüğü’müz programı hazırladı. Müfredatı Emniyet Genel Müdürlüğü ve Jandarma Genel Komutanlığı ile hazırladık. Bu sertifikaları olmadan hiç kimse çalışamayacak. Hizmetiçi eğitim zorunlu olacak. 4-) ŞOFÖRLERE GÜVENLİK SORUŞTURMASI  Servis şoförlerinin güvenlik soruşturması da titizlikle yapılacak. Bu konuda hassasız, çocuklarımız güvenli ellere teslim edilecek. HÜRRİYET SORDU YÖK BAŞKANI CEVAPLADI YÖK Başkanı Prof. Dr. Yekta Saraç’a YKS ile ilgili adayların hâlâ merak ettiği soruları sordum, işte cevapları: 1) Örnek soru yayınlanacak mı? Önümüzdeki günlerde örnek soru yayınlamayı düşünüyoruz. 2) Adaylar yeni sistemle ilgili daha sonra bilgilendirilecek mi? Evet. Bugünden itibaren Milli Eğitim Bakanlığı Bilgi İşlem Dairesi ile işbirliği çerçevesinde son sınıfta olan bütün öğrenci ve ailelerine bilgilendirme maili gönderilecek. Ayrıca yine MEB ile işbirliğiyle rehber öğretmenlere de bilgilendirme yapılacak. Çağrı merkezimiz de hizmet verecek. 3) Bu yıl puan türlerinde değişiklik olacak mı? Bu yıl adaylar ilk kez yeni sistemle karşılaşıyorlar. İlk sene puan türlerinde bir değişiklik şu aşamada yapmıyoruz. Bu konuda bir sonraki sene için geniş çaplı uzmanlardan oluşan komisyonlar kuruyoruz, onların önerilerine göre bir çalışma yapacağız. 4) Açık uçlu soru sorulacak mı? Açık uçlu soru ikinci sınavda olmayacak. Birinci sınavda da çok az sayıda olma durumu var. Bunun sebebi şu: ÖSYM’nin yaptığı analizlerde açık uçlu sorunun sınavın kalitesine, öğrencinin niteliğinin ölçümlenmesine pek katkı sağlamadığı sonucuna varılıyor. 5) Birinci ve ikinci sınav ne zaman başlayacak? Birinci sınav 10.00’da başlayacak. 90 dakika sürecek. Sınav bittikten sonra yaklaşık 2.5 saat boşluk olacak. Adaylar biraz dinlenip, rahatlayacak. İkinci sınava bu boşluk sonrası başlanacak.
Hafta sonu Kars’ta anne ve babası adına yaptıracağı Cemile Resul Kalko Anadolu Lisesi’nin temel atma töreninde konuşan Mektebim Okulları Yönetim Kurulu Başkanı Ümit Kalko, “Vatanıma borcumu ödüyorum. Bu ülkenin kaynaklarıyla yetişmiş atalarımın doğduğu yere destek oluyorum. Eğitim kurumları ülkelerin stratejik yerleridir. Vatansever, akıl ve bilim yolunda giden nesiller yetiştirmek en büyük hedefimizdir” diyerek herkese doğduğu topraklara yatırım yapmasını önerdi. 700 öğrencinin okuyacağı bu okulu yaptırıp devlete bağışladıktan sonra babasının doğduğu Kağızman Karabağ’a bir anaokulu, ilkokul ve öğretmen lojmanı yapacak. Kurduğu Ümit Kalko Vakfı ile Türkiye’deki köy okullarına aynı yatırımı yapmayı planlıyor. Köylülerin de meslek edinmesi için yatırım yapacak olan Kalko’nun 52 kampusta 30 bin öğrencisi var. Kars’ta büyük çaplı yatırımlar da düşünüyor.   ENVER YÜCEL’DEN GİRESUN’A 2 OKUL Eğitim sektöründe uzun yıllar yatırım yapan diğer eğitimciler de aslında aynı yolu izleyenlerden. Giresunlu Bahçeşehir Uğur Eğitim Kurumları Yönetim Kurulu Başkanı Enver Yücel de 220 okulun 8’ini bölgesinde açtı. İlk olarak Piraziz Gökçeali Köyü’nde Emir Yücel Anaokulu, İlkokulu ve Ortaokulu’nu, sonra da İsmail Yücel Endüstri Meslek Lisesi’ni yaparak devlete bağışladı. Hâlâ bu okula destek veriyor. Bölgede üniversitesini kazananları burslu okuttuğu gibi yıllarca öğrencileri dershanelerine ücretsiz taşıyarak eğitimlerine en büyük katkıyı sağlayanlardan biri oldu. Yücel, 8 okuldaki öğrencilerinin yumurta, meyve, sebze ve doğal et ihtiyaçları için çiftçilerle anlaştı. Yücel “Herkes gibi ben de memleketime, doğduğum topraklara çok bağlıyım. Bölgemde her çocuğun üniversiteli olması için çabalıyorum, eğitim düzeyini yükseltmeye kararlıyım” diyor.   ÖZTÜRK’TEN BALIKESİR’E OKUL VE PARK Bilfen’in kurucusu Balıkesir Manyaslı Osman Öztürk de memleketini unutmayanlardan. Osman Bey, Balıkesir Anadolu Lisesi’nin spor tesislerini inşa ettirirken Balıkesir’de ve özellikle Manyas’ın köylerinde 44 çocuk parkı da yaptırdı. Öztürk, ayrıca Manyas’ta 17 Eylül Üniversitesi Meslek Yüksekokulu, Kızıksa Anaokulu ile Manyas Devlet Hastanesi’nin yapımına destek oldu. Ayrıca 9 anaokulu yaptırıp TOGEM’e devretti.   İBRAHİM TAŞEL’DEN ELAZIĞ’A YATIRIM 71 kampusunda 180 bini aşkın öğrencisi olan Final Eğitim Kurumları Yönetim Kurulu Başkanı İbrahim Taşel de doğduğu Elazığ’a medya yatırımı yaptı. Binden fazla kişinin burada çalıştığını anlatan Taşel, Elazığ’da açtığı Final Okulları’nda öğrencilerin çoğunun burslu olduğunu söylerken, kurumdaki 10 bini aşkın öğretmenin 4 binini hemşerilerinden seçtiğini belirtiyor. Taşel topraklarında istihdam yarattığı için mutlu olduğunu vurguluyor.   BEKİR OKAN’DAN GAZİANTEP’E LİSE Gaziantepli Bekir Okan, 700 öğrencili Türkan-Ömer Okan Anadolu Lisesi’ni yaptırarak devlete bağışladı. Makarna fabrikası olan Okan burada da 500’den fazla Gaziantepliye istihdam yaratıyor. “Bazıları memleketini bırakıp gidiyor, oysa yatırım yapıp, istihdam yaratmak gerekir” diyen Bekir Okan, kurduğu basketbol takımıyla da sporda birçok başarıyı yakaladığını vurguluyor. Otelinin olduğu Antalya’ya da sağlık ocağı yaptıran Okan, üniversitesinde memleketinden gelenlere indirim uyguluyor.    AKINGÜÇ’TEN LABORATUVAR Eğitimin duayenlerinden Fahamettin Akıngüç de baba toprağını unutmayanlardan. Eskişehir Lisesi’ne fen laboratuvarı yaptıran Fahamettin Akıngüç, en büyük desteği de okuduğu İTÜ’ye verdi. Akıngüç İTÜ’ye yurt yaptırıp bağışladı.   EYÜBOĞLU’NDAN MEZUN OLDUĞU İLKOKULA DESTEK Rizeli Rüstem Eyüboğlu, mezun olduğu Çayeli’ndeki 9 Mart İlkokulu’nun ihtiyaçlarına destek verirken, “Ne isterlerse karşılamaya çalışıyorum. Her yıl Çayeli’ne gidiyor, okulu geziyorum. Hizmet vermekten mutluyum” diyor.  
Yükseköğretim Kurumları Sınavı’nda (YKS) kuşkusuz en büyük yenilik Temel Yeterlilik Testi’ne (TYT) giren ve 200’ün üzerinde alan öğrencilerin dilerlerse 2 yıl bu puanı kullanabilmeleri. Yeni sistemin en avantajlıları ise bana göre Türkçe-Matematik’çi yani eşit ağırlıkçılar. Çünkü uzun yıllardır bu iki dersi yoğun olarak alıyorlar. Sistemin açıklanmasının ardından YÖK Başkanı Prof. Dr. Yekta Saraç’a “Niye 200 puan barajını seçtiniz?” diye sorduğumda aldığım cevap şu oldu: “Çünkü, biz sistemde adaylarda rahatlama meydana getirmek, stresi ve yığılmaları azaltmak istiyoruz. Adaylar isterse iki sene boyunca bu puanı kullanarak sonraki yıllarda ilk aşamaya girmeyecekler. İkinci yıl girdi ve daha düşük bir puan alması durumunda, istediği puanla müracaat eder.” Geçmiş yıllarda 1 milyon 250 bin adayın 200 puan ve üstünde aldığını düşünürsek yığılmayı azaltma yönünde önemli bir adım atıldı denebilir. Sistem genel olarak açıklandığı gibi daha yalın. Yani testlerin alt kırılımlarına göre puan hesaplama yok. Ancak yeni bir sistem olduğu ve soru tipleri bilinmediği için adayların gerilmesi ve kafasının karışması da doğal. İşte en çok merak edilen, adayların kafasını karıştıran sorular ve benim öğrendiğim 10 cevap şöyle:  İlk sınav ile ikincisi arasında ne kadar süre olacak? 2 saat olacak. YÖK, sınav öncesi uzmanlarla konuşarak adayların psikolojik olarak rahatlayacakları, zihinlerini dinlendirecekleri süreyi yaklaşık 2 saat olarak belirledi. İlk basit sınav sonrası adaylar isterse dışarı çıkıp, yemeklerini yiyecek, aileleriyle görüştükten sonra ikinci aşamaya geçecekler. Sınav sabah yapılan mekânda mı devam edecek? Evet. İlk sınavda başarılı olduğuna inanan ve 180 puanı aştığını düşünen adaylar ikinci aşama için aynı mekândaki salonlarda yerini alacaklar. İkinci aşamada tek kitapçık mı, birden fazla kitapçık mı dağıtılacak? Bütün testlerin yer aldığı kitapçık adaylara verilecek. Adaylar kendi alanıyla ilgili testlerdeki soruları yanıtlayacak. Süre kalırsa ve isterlerse diğer testleri cevaplayacak.  İkinci aşamada soru sayısı azaltıldı, süre artacak mı? Süre tek alanda soru çözecek adaylar için uzayacak. Örneğin eşit ağırlık alanında sadece Türk dili ve edebiyatı-matematik ve coğrafya testini çözecek aday, her soru için en az 2 dakika ayıracakken, diğer testleri de yapacaksa bu, 1 dakikaya düşecek. Aday kendi testini cevapladıktan sonra salondan istediği zaman ayrılabilecek mi? Evet. Kendi testini yapan aday başka alandaki soruları yanıtlamak istemiyorsa salondan dilediği zaman ayrılacak. Eşit ağırlık alanındaki bir öğrencinin sayısaldan soru çözmesi puanını etkileyecek mi? Hayır. Farklı alanlarda çözülen testler, başka bir alanın puanına katkı yapmayacak. Temel Yeterlilik Sınavı yetenek sorularından mı oluşacak? Hayır. Özel yetenek sınavı gibi değil. Daha önce Yükseköğretime Geçiş Sınavı’ndaki (YGS) soruların benzeri olacak. Yeterlilik ölçülecek. Öğrencilerin asgari yeterlilikte Türkçe ve matematik bilgileri ölçülecek. Türkçe’de gramer sorularından çok, dil hakimiyetine bakılacak. Kelime hazinesi de sorgulanacak. Dili kullanma, anlama, kavrama, yorumlama ve söz dağarcığının ölçüleceği bu sınavda çok kitap okuyanlar avantajlı olacak. Matematik testinde ise integral değil, basit sayısal sorular yer alacak. İkinci aşamada alanlarda yer alan testlerin soru sayısı belli değil. Örneğin din kültürü ve felsefeden kaç soru gelecek? Testlerdeki alanlarla ilgili soru dağılımı oranları geçen yılkiler gibi olacak. Geçen sene LYS’de yapılan oranla aynı dağılım yapılacak. Ancak soru sayısı farklı olduğu için yarı yarıya azalma olacak. Yani 10 yerine 5 soru sorulacak. Açık uçlu soru yer alacak mı? Açık uçlu soru geçen yıllardaki gibi olacak. Yani anlatım değil, tek kelime, tek tarihli soru yer alacak. Sayılar da geçen yıllarki gibi olacak. Geçen yıl fizik, kimya, biyoloji testinin her birinde 1’er soru, Türk dili ve edebiyatı testinde 2 soru, coğrafya-1 testinde 1 soru, tarih testi ve coğrafya-2 testinin her birinde 1’er soru, felsefe grubu ile Din Kültürü ve Ahlak Bilgisi testinde tüm adaylar için ortak olan 1 soru, yabancı dil testinde 3 soru sorulmuştu. Bölümlerin alanları değişecek mi? Şimdilik bir değişikliğe gidilmeyecek. Daha sonraki yıllarda üniversite ve fakültelerin de görüşü alınarak değişim yapılabilir. Yani hukuk fakültesi de ekonomi de eşit ağırlıktan öğrenci almaya devam edecek.  
Bir veli; elinde uzun bir kitap listesi. 57 parça ama bazıları 5’erlik, 10’arlık seriler halinde. Oturup saysanız 100’ü aşar. Fiyatı yaklaşık 2 bin TL. İsmi lazım değil, bu kitap listesi çok tanınan bir özel okulun birinci sınıfına başlayan bir çocuğun velisinin eline ulaşıyor. Yani henüz okuma yazma bilmeyen ve birinci sınıfta öğrenecek çocuğun bir yıl içinde okuyacağı kitap sayısı bu. Kitap sayısına mı, ödenecek tutara mı takılalım, şaşırdım. Üstelik velinin bu kitapları tek tek alması yasak, zorunlu olarak okul alıp paket halinde teslim ediyor. Hadi gelin bir hesap daha yapalım. Çocuğun okulda kalacağı eğitim süresi bol keseden bakarsak 200 gün. İlkokul birinci sınıf öğrencisi bu çocuk, henüz okumayı bile bilmiyorken ortalama iki günde bir kitap okuyacak. Hadi canım! Şimdi gelelim sadede... On binlerce öğrencisi olan bir okulun kazancını hesaplayalım. Ortalama bir kitabı 5 TL’den hesaplarsak 500 TL yapar. Eee veliden 2 bin TL isteniyor. Okula kalan 1.500 TL. Hadi bunu binlerle, on binlerle çarpın milyonlara ulaşın... Bir de bunun giysi ve servis tarafı var. Okulun bir tişörtü 70-80 TL’ye sattığını düşünürseniz, benim matematiğim zayıf varın siz hesaplayın. Bu okulların sayıları fazla değil, ama binlerce öğrencileri var, işi ticarete döktükleri aşikâr. Durun canım bütün özel okulları zan altında bırakmıyorum. Bu işi edebiyle yapan, veliye alternatifler sunan ve onları “kaz” yerine koymayanlar var. Kitabevini okula çağırarak velilerine indirimli yayın sunan da, burslu okuyan çocuklara ücretsiz kitap veren de bulunuyor. Türkiye Özel Okullar Birliği Başkanı Nurullah Dal’a durumu sordum. “Bu okulların sayıları az. Ama sektörde maalesef yanlış algı oluşmasına sebep oluyorlar. Bütün özel okulların bu mantıkla çalıştıkları imajını oluşturuyorlar, biz de rahatsızız. Dernek olarak üyelerimize gerekli inceleme ve uyarıları yapıyoruz. Böyle bir yaklaşım doğru değil” diyor. KAYIT OLURKEN SORUN Bu durumda ne yapmalı, der gibisiniz. Size önerim hani okula karar veriyorsunuz, kayıt yaptırıyorsunuz ya. İşte tam o zamanda eğitimle, öğretmenlerle ilgili bilgi alırken kitap, giysi, servis ücretlerini de öğrenin. Çünkü ekonomik bir anlaşma yapıyorsunuz. Cebinizden ne kadar çıkacağını bilin. Sonradan bu tür kötü sürprizlerle karşılaşmayın. FOTOKOPİ Mİ ÇEKEYİM? İşte buna benzer olayı yaşayan başka bir okul velisinin yazdıklarına göz atalım: “Çocuğumuz 2.5 yaşında başladığı okul öncesi eğitimin ardından ilkokula geçti. Hangi okula gideceğine karar vermemiz tam iki yılımızı aldı. Uzaklığını ölçtük, kalitesine baktık, bütçemizi denkleştirdik, bir okula yazdırdık. Bu büyük maratonun ilk sürecini kitapla yaşadık. Gittiğimiz özel okulun ‘dayatması’ sonucunda ilkokul birinci sınıfın kitaplarını satın almamız gerekiyor. Fiyatı sorduk, 1.800 TL. Liste uzun, yaklaşık 100 kitap. Kitapların 17’sini okul kendi basıyor, diğerleri piyasadaki yayınevlerine ait. Çoğu 3-7 lira arasında. Ben de yayıncıyım, kitapları alabilirdim. Ama okulun kendi kitaplarını bulamadım. Gittiğim okul yetkilileri, “Herkes aldı, siz de mecburen alacaksınız” diyor. Ya çocuğumun arkadaşlarından kitapları alıp fotokopi çektireceğiz ya da 2 bin TL’yi okula ödeyeceğiz. Hani diğer masrafları hiç söylemiyorum. Siz söyleyin şimdi, ben ne yapayım?” Ne diyeyim, bulan bulmuş geçim kapısını....   KULİS 6-18 YAŞA KODLAMA DERSİ Gizem Göktepe, Bilkent Üniversitesi Bilgisayar Mühendisliği’ni bitirdikten sonra şu anda ODTÜ’de doktora yapıyor. Aklını kodlamaya takmış durumda. Etrafında bu konuya ilgi duyan yedi kişiyle birlikte Kodlama Derneği’ni kurmuş. 6-18 yaş arasındakilere kodlamayı öğretmeye kararlı. Bunun için de ilk adımı Ankara’da atmış. Dezavantajlı bir bölgedeki devlet okulunda teknolojik imkânları kısıtlı çocuklara bu konuyu öğretiyor. Gelecekte bazı mesleklerin yok olacağına, kodlamayı bilmeyenlerin ayakta duramayacağına inanıyor. Kendisine inanan gönüllülerle bunu tüm Türkiye’ye yaygınlaştırmak istiyor. Tek hedefi de kodlamanın bir an önce tüm yaş grupları için bir ders olarak okutulması. KULAĞA KÜPE Yapay zekâ, nesnelerin interneti gibi yeni teknolojiler, artık yükseköğretimin ayrılmaz parçası. Önümüzdeki yıllarda Z kuşağının yeni talepleriyle daha da dönüşecek.
ÖSYM’nin yeni patronu Prof. Dr. Mahmut Özer, başkanlık koltuğuna oturur oturmaz Hürriyet aracılığıyla gençlere, “Adaylar üzerinde gereksiz stres oluşturan şeyleri ortadan kaldıracağız, tüm süreçler tekrar gözden geçirilecek, sorun oluşturan alanlarla ilgili iyileştirme yapılacak” diye müjde verdi. Bu mesajın altında geçtiğimiz sınavlarda mağduriyet yaratan ‘15 dakika kuralı’nın olduğunu düşünüyorum. Yine milyonlarca adayı yakından ilgilendiren yeni sınav sistemi konusunda da Prof. Dr. Özer, “Bu süreç YÖK’ün sorumluluğunda. Bize aktarılınca düzenlemeyi bir an önce yapacağız. Adaylar müsterih olsun. Herhangi bir problem yok. Kurum güçlü, bizim de görevimiz güven esaslı bir kurumu daha da sağlamlaştırmak” dedi. “ÖSYM ülkemizdeki kurumlar içinde çok önemli bir yere sahip ve bir marka. Önceliğimiz halkımızın bu kuruma olan güvenini çok daha güçlendirmek ve bu yönde adımlar atmak “diyen Prof. Dr. Özer, dün ilk kez makamına gitti. EKİPLE TANIŞTI Başkanlığa ilk adımını öğlen atan yeni başkan Prof. Dr. Mahmut Özer, eski başkan Prof. Dr. Ömer Demir’le görüştü. Daha sonra Prof. Dr. Demir, ÖSYM’deki çalışanları tek tek kendisine tanıttı. Her ne kadar aynı ekiple çalışmayı sürdüreceği mesajını verse de Prof. Dr. Özer’in geçmişte birçok hataya imza atanlarla ne kadar devam edeceği merak konusu... MASASINDAKİ DOSYALAR Prof. Dr. Mahmut Özer’in masasında bir hayli dosya var. Üniversiteye girişte yeni sisteme geçileceği açıklandıktan sonra bir türlü detayları verilmeyen model yeni başkanı bekliyor. Ayrıca bu yıl sınava girecek 2 milyonu aşkın adayı yakından ilgilendiren ve geçen yıl birçok mağduriyete neden olan ‘15 dakika kuralı’ da Prof. Dr. Özer’in üzerinde çalışacağı konuların başında geliyor.  YERİNE ATAMA YAPILMADI 2010’da profesör olduktan kısa bir süre sonra Bülent Ecevit Üniversitesi Rektörlüğü’ne atanan Prof. Dr. Özer’in yerine kimin atanacağı henüz belli değil. Şu anda rektörlük koltuğuna önce vekaleten atama yapılacak, sonra rektör adaylarının başvuru süreciyle devam edilecek.   EN GENÇ BAŞKAN ÖSYM’nin başına geçen 47 yaşındaki en genç Başkan, bakalım gençlere ne kadar yaklaşıp onların sınav stresini ortadan kaldıracak nasıl bir formül bulacak?  
TEOG’un kaldırılmasının ardından liseye geçiş için alternatifler tartışılırken, sınavların güvenilirliği tüm dünyada kabul gören Uluslararası Öğrenci Değerlendirme Programı’nın (PISA) patronu ve OECD Eğitim ve Beceriler Başkanlığı Direktörü Andreas Schleicher de bu yıl uygulanacak olan “açık uçlu sorular” konusunda uyarılarda bulundu. “Zorluk olsa da son 10 yılın eğilimine bakınca ülkeler çoktan seçmeli yerine açık uçlu sorulara geçiyor” diyen Schleicher, Bahçeşehir Uğur Eğitim Kurumları’nın Antalya’da yapılan ‘Liderler Zirvesi’ne telekonferansla katılarak üç önerisini şöyle sıraladı: “Sınav kâğıtlarını okuyacak kişileri iyi eğitin, tarafsız olması için öğrencilerin isimlerini iyi saklayın ve birden fazla kişinin bu puanlamaları yapmasını sağlayın.” FORMÜLÜ EZBERLİYOR AMA PROBLEM ÇÖZEMİYORLAR Schleicher, eğitimcilere Türk öğrencilerin kısa ve basit soruları iyi çözdüğünü ancak karmaşık problemlerde zorluk yaşadığını anlatırken, “Türk öğrenciler bir matematik formülünü yazıyor ama bu formülü matematik problemini çözmede kullanmakta zorlanıyor” diyerek önemli bir sorunu da dile getirdi. OECD ülkelerinin birçoğunda açık uçlu soruların yanı sıra sınavlarda kompozisyon istendiğini de vurgulayan Schleicher, bazı ülkelerin mülakat bile yaptığını söyledi. LİSEYE GEÇİŞ İÇİN MODEL ÖNERİSİ BUGÜN MEB’DE Öte yandan Bahçeşehir Üniversitesi Eğitim Bilimleri Fakültesi liseye geçişte kullanılacak modelle ilgili 9 bin kişiden aldığı önerileri de bu toplantıda gündeme getirdi. ODTÜ, Boğaziçi, Hacettepe gibi Türkiye’nin sayılı üniversitelerinden akademisyenin, sivil toplum kuruluşları temsilcisinin, öğrenci ve velilerin görüşleriyle oluşturulan yeni model bugün Milli Eğitim Bakanlığı’na (MEB) sunulacak. Bu çalışmada “Sizce yeni sistem nasıl olmalı?” sorusuna cevap arandı. Bütün katılımcılar liseye geçişte çocuğun beceri, yetenek ve ilgi alanlarının etkili bir rehberlik ve yönlendirmeyle belirlenmesi gerektiği görüşünde birleşti. İşte binlerce kişiden ortaya çıkan 3 sonuç: 1- Özel okullar kendi kabul kriterlerini belirlesin. Ya tek başına sınav ya da mülakat gibi başka kriterler ekleyerek öğrenci alsın. 2- Devlet fen, sosyal bilimler ve proje okulları sınavla öğrenci alsın. Bu sınavın yüzde 20’si açık uçlu sorulardan oluşsun. 3- Anadolu, meslek ve imam hatip Anadolu liselerine adrese dayalı sistemle öğrenci yerleştirilsin. KULAĞA KÜPE Avrupa’da 4 yaş düzeyinde yüzde 32.4 ile okula en az katılım oranı Türkiye’de.
Lise ve üniversiteye geçiş yapacakların bu yıl işi zor. Nasıl zor olmasın ki! TEOG değişecek denildi; ikinci haftaya giriyoruz hiçbir ayrıntı yok. Olanlar da yalanlanıyor. Ortaokul son sınıfta olan 1 milyon 200 bini aşkın aday ve aileleri tedirgin. Üniversite sınav sistemi de değişecek, hatta bu hafta başında YÖK Başkanı Prof. Dr. Yekta Saraç bazı ayrıntılar paylaştı ama sınava girecek 2 milyonu aşkın adayın kafası daha da karıştı. Her iki sınavın ya da giriş sisteminin takvimi bile belli değil. Ne Milli Eğitim Bakanlığı’ndan ne de YÖK’ten ayrıntılı bilgi var. Milli Eğitim Bakanlığı bildiğim kadarıyla çalışmaları tamamladı, Bakanlar Kurulu’nda onaylandıktan sonra detaylar açıklanacak.  KOLEJLERE ORTAK SINAV  Özel okulların ayrı ayrı sınav yapması çok zor. Geçmişte olduğu gibi Milli Eğitim Bakanlığı tarafından soruları hazırlanan ve değerlendirme yapılan ortak bir sınavla özel statülü liselere geçiş gündemde. Üstelik bu sınava yüzde 5 ya da 10’luk dilimdekiler değil herkes katılacak. Yani başarılı, başarısız her öğrenci dilerse burada şansını deneyecek. Amerikan Robert Lisesi’ne yerleşen TEOG şampiyonu Çemişgezek’li Mahir’lerin kendilerine yakın bir merkezde bu sınavlara girebilmesi için de en az 10 merkezde sınav olacak. Yerleştirme ise okulların dilediği testlerin puanına bakılarak yapılacak.  ÇOCUĞUNUZU BİR KULÜBE, ETKİNLİĞE YAZDIRIN Devlet liselerine girişle ilgili de onlarca model ortalıkta dolaşıyor. Bu modeller sürekli değişiyor. Ancak öğrendiğim kadarıyla sınav olsa da daha önce altyapısı hazırlanan sanat, sosyal ve sportif etkinliklerin liseye geçişte büyük katkısı olacak. Bunun altyapısı hazırlanmış durumda. Şimdilik okul derslerine çalışmaya devam etmekte yarar var. Tabii ne yapıp edip çocuğunuzu bir kulübe, sertifika alacağı bir etkinliğe yazdırın, kazançlı çıkarsınız derim. ÜNİVERSİTEYE GEÇİŞ MODELİ DAHA TAMAMLANMADI Gelelim üniversite giriş sınavına. Bu konuda YÖK bazı akademisyenler dışında, ortaöğretimde öğrencileri tanıyan ve yerleştirmeyi iyi bilen rehberlik öğretmenleri ve uzmanlardan bazı modeller aldı, hatta küçük de olsa bir kısmını açıkladı. Ancak, model tamamlanmadığı ve birçok soru işareti olduğu için henüz bunu tam duyuramıyor. Çünkü kapıda bekleyen 2 milyonu aşkın aday ya farklı lise çeşitlerinden geliyor ya da mezun. Bunların bir kısmı iki, bir kısmı da dört yıllık bölüme girmeyi hedefliyor. Hangi puan türünün nerede geçerli olacağı konusu işin en zor yanı. Kısaca onlarca soru işaretinin yanıtını bulmak için YÖK, daha 1-2 hafta bekleyecek gibi. Soru sayısı ve sınavı azaltma konusunda ise sorun yok. SON 24 SAATTE YAŞANANLAR  
YÖK Başkanı Prof. Dr. Yekta Saraç’ın geçen hafta “sadeleştirilecek” dediği üniversite giriş sınavının detayları bugün belli olacak. Cumhurbaşkanlığı Külliyesi’nde yapılacak Akademik Yıl Açılış Töreni’nde konuşacak olan Prof. Dr. Saraç, üzerinde çalışılan modelle ilgili ipuçları verecek. Gündem yoğun olduğu için bugün çok fazla detay vermesi beklenmiyor. Ancak bu hafta içinde Başkan Prof. Dr. Saraç’ın basın toplantısı düzenleyerek ayrıntıları açıklayacağı belirtiliyor. Bir yıldır üzerinde çalışılan ve Cumhurbaşkanı’na da bilgi verilen yeni model YÖK bünyesinde konunun uzmanları tarafından hazırlandı. Üniversitelerden akademisyenler grup grup çalıştı, yurtdışındaki örnekler de incelendi. Zaman zaman Milli Eğitim Bakanlığı (MEB) bürokratları da bu toplantılara katıldı. BU YIL GEÇİŞ  YAPILACAK Yeni sisteme öğrendiğim kadarıyla bu yıl geçiş yapılacak. Adayların kaygısını azaltacağı iddia edilen modelde müfredata sadık kalınacak. Sık sık “sade ve basit” bir model olduğu dillendirilen yeni giriş sisteminde radikal bir değişiklik beklenmiyor. Lise müfredatına sadık kalınarak sadece bazı konular çıkarılırsa şaşırmamak gerekiyor. Yetkililerin, “Küçük oynamalarla adayları rahatlatacak, panikletmeyecek” dediği sistemin tüm ayrıntıları çarşamba gününden itibaren ortaya çıkabilir. İKİ İLK YAŞANACAK YÖK bu yılki Akademik Yıl Açılışı’nda üstün başarı ödülleri ve araştırma üniversitelerinin isimlerini de ilk kez Külliye’de açıklayacak. Doktora tezine verilecek ödülden tez hocası da yararlanacak. Fen, sağlık ve sosyal alandaki 6 bireysel ödülün ardından 4 de kurumsal düzeyde topluma hizmet, uluslararası işbirliği, üniversite-sanayi işbirliği ve yerel kalkınmaya katkı ödülü verilecek. TEOG SONRASI NE OLACAK? TEOG’un kaldırılıp öğrencilerin başarılarına göre ayrıştırılmasından vazgeçilecekse, ciddi bir planlama şart. İyi bir yönlendirmeyle ilgi, yetenek, kapasite ve tercihe uygun bir lise programına geçiş olmalı. Bunun için istenmeyen bir liseye gitmemesi garanti edilmeli. Şu anda öğrencilerin yaklaşık beşte birinin açık liseye yerleşmek zorunda kaldığını da bir kenara not etmekte fayda var.   Okullar arasında fiziki altyapı, donanım, öğretmen niteliği ve eğitimin kalitesi bakımından farklılıklar en aza indirilmeli. Bundan sonra öğrencilerin ikametlerine en yakın liseye devam etmesi mümkün. Yoksa öğrencilerin yüzde 5’i gibi bir oranının sınavla seçilmesi bugünkü sorunların gelecekte artarak yeniden yaşanacağı anlamına gelir. Her ailenin çocuğu için beklentisi çok yüksek olacağından adrese dayalı yerleştirme gibi çözümlerin sakıncaları var. “İyi okul” olarak bilinen okulların çevresinde ikamet gösterme gibi bir eğilimle birlikte çeşitli sorunlar yaşanacağı da kesin. Evet, TEOG kaldırıldı. Ancak yeni düzenleme bilimsel, eşitlikçi ve adil olmalı ki geçmişte yaşananlar tekrarlanmasın.
Anne-babalar TEOG ve üniversite giriş sınavının kaldırılmasının bir anda gündeme gelmesiyle şaşkınlar. TEOG ile ilgisi olan olmayan herkes şimdi her yerde bunu konuşuyor. Bunlardan en çok etkilenecek kesim ise kuşkusuz ortaokul ve lise son öğrencileri. Ağustostan beri yaz tatillerini keserek gittikleri kurslara, özel hocalara yapılan ödemeleri, programları bir kenara bırakırsak bir belirsizlik içindeler. Öncelikle şunu söylemekte yarar var; hangi model uygulanırsa uygulansın okullar arasındaki fark hatta uçurum nedeniyle mutlaka bu okulların kapısında da bir eleme, seçme yapılacak. Bu da küçük, büyük bir sınav demek. Özellikle çok talebin olduğu yabancı okulların ya her biri ya da hepsi toplanarak bir sınav yapacak. Devletteki fen, sosyal bilimler ve yüzde 5’lik dilimde olma özelliği bulunan okullar da ayrı sınav yapacak. Bu sınavlara eleme nedeniyle az sayıda öğrenci katılsa da bir yarış olacak ve bunun sonunda başarılı olanlar kazanacak. Aynı şekilde notla girişte de iyi olanlar geçiş yapabilecek. Öyleyse her şeyi bir kenara bırakmadan, düzenli çalışmaya devam edin, ne olur ne olmaz....  TÜRKİYE’NİN NOBEL SINIFI TEOG ile üniversiteye giriş tartışılırken fizik, kimya, matematik ve biyolojide ilk kez ‘üstünler sınıfı’ kuruluyor. Bu alanlara ilk üç sıradan yerleşen 30 öğrenci İstanbul Üniversitesi’nde özel bir sınıfa alınacak. Geleceğin Nobel’e aday bilim insanları olarak gösterilecek bu 30 kişiye İngilizce eğitimi verilecek, yaz dönemlerinde yurtdışında önemli üniversitelerde araştırma programlarına katılacaklar. ‘Üstün Başarı Sınıfı’nda özel bir müfredat uygulanacak, Türkiye’nin en iyi üniversitelerindeki profesörler gelerek ders verecek. Bu öğrencilere bir yıl boyunca her ay aldıkları 625 TL’ye ilave olarak yaklaşık 200 TL daha burs verilecek. Ülkemizde ilk kez uygulanacak bu programla ilgili konuşan YÖK Başkanı Prof. Dr. Yekta Saraç, “Bu başarılı öğrencileri geleceğin bilim insanları olarak yetiştirmek istiyoruz” diyor. ÖZEL MÜFREDAT Üstün Başarı Sınıf’ında temel bilimler programlarında öğrenim görecek öğrenciler için özel bir müfredat hazırlandı. Müfredattaki programın kendi temel derslerinin yanında her yarıyılda farklı alanlardan, bölümlerden ve fakültelerden de (edebiyat, sosyal bilimler ve güzel sanatlar) ders alacaklar. EN İYİLERDEN DERS YÖK-Temel Bilim Programları’na yerleşenler, özel öğrenci statüsünde İstanbul Üniversitesi’nde eğitim alacak, ancak farklı üniversitelerin hocalarını da sınıflarında görecek. Böylece farklı üniversitelerin kültürleriyle de tanışma imkânı bulacak. Keşke eğitimde hep bunları konuşabilsek...  
Bugüne kadar liselere girişte neredeyse iki yılda bir değişiklik oldu. Adı ya da ambalajı değişti ama içeriği hep aynı kaldı. LGS, OKS’ye dönüştü, OKS’den vazgeçtik, “sınavlar kalkıyor” derken üç aşamadan bire inen SBS ile tanıştık, ardından TEOG’la karşılaştık. Şimdi de o kalkıyor. Merkezi sınav bitiyor. Gelin 7-8 yıl öncesine gidelim. Kendi oğlunu da bu sınavlara sokmayan dönemin Milli Eğitim Bakanı Nimet Baş'ın hedefi bu sınavları kaldırmaktı, ancak üç aşamalı olan SBS’yi teke indirdi. Sonrasında Ömer Dinçer de bu konuya en çok kafa yoranlardan biri oldu. TEOG’un kaldırılmasına itirazlarını yazdığı Habertürk’teki dünkü köşe yazısında “Ortaöğretimi yeniden yapılandırmadan sınavı kaldırmak fiilen mümkün olmaz, kimse kendine en yakın okula gitmeye razı olmaz” diyerek, olası önemli bir soruna da dikkat çekiyor: “Parayla ve adam kayırma sistemiyle kayıt uygulaması...” Adı ne olursa olsun sınav hazırlığı ve stresinden yakınıyoruz. Çocuklarımız ergenlik çağında en güzel yıllarında testlerle boğuşuyor. Sporu, sanatı bırakıp onları bir cendereye sıkıştırıyoruz. Ama Dinçer’e hak vermemek mümkün mü? Ortaöğretimi yeniden yapılandırmadan, eğitimciler bu konuda kafa yormadan sistem değişir mi? FIRSAT EŞİTLİĞİ OLACAK MI? Tüm soruları yanıtlayarak Amerikan Robert Lisesi'ni kazanan Tuncelili çoban Mahir Gündoğdu örneğindeki gibi fırsat eşitliği sunan bir model oluşturulacak mı? Okullar arasında kalite farkı giderilmeden gözde liselerin kapısında yığılma devam etmeyecek mi? Para ya da makam üstünlüğü ile ayrıcalıklılar okullar üzerinde baskı kurmayacak mı? Peki bundan sonra ne olacak? İşte kulislerde TEOG’un yerine konuşulan 4 model:   HER OKUL KENDİ SINAVINI YAPACAK Şu anda en çok üzerinde durulan ve en çok karmaşaya neden olabilecek model bu. Geçmişte daha fazla para veren ya da ayrıcalıklı kesimin okullar üzerindeki baskısı nedeniyle bu sistemden uzaklaşılmıştı. En çok ilgi gören Amerikan Robert Lisesi, İstanbul Erkek Lisesi, Galatasaray Lisesi gibi okulların kendi öğrencilerini seçeceği bu yöntem ne kadar adil ve eşitlikçi olacak? Geçmişte kendi ilinde sınava girip, hiçbir hazırlık yapmamasına rağmen bu tür okulları kazanan taşradaki yoksul çocuklar bu sınavlara girmek için büyük şehirlere nasıl gelecek? Bu sınavlarla ilgili bilgi sahibi olabilecek mi? Özel öğretmen ve kurslar bu modelle sona erecek mi? Veliler çocuklarını onlarca okulun kapısında sınava götürmeyecek mi?  ADRESE DAYALI SİSTEM Bu modelle çocuğun mahallesindeki okula gitmesi hedefleniyor. Yani Cağaloğlu’nda oturan, kapasitesi sınırlı bir çocuk İstanbul Erkek Lisesi’ne giderken, Kırıkkale’de, Şırnak’ta, Tekirdağ’da çok başarılı bir çocuk oradaki bir liseye gitmek zorunda kalacak. Fen liseleri, spor liseleri nasıl öğrenci alacak? Bilim adamı, sanatçı, sporcu bu modelde nasıl yetişecek? Popüler okulların çevresinde rant artmayacak mı? Geleneği olan okulların, fen liselerinin kapısına kilit mi vuracağız? NOT ORTALAMASINA GÖRE GEÇİŞ Öğrenciler; ortaokul notlarına göre liseye yerleştirilecek. Sınavlarda ek puan getiriyor diye onlarca öğrenciye “hormonlu not” vererek puanları şişiren okullara ceza bile kesmeyen bir sistem bunun altından nasıl kalkacak? Geçmişte yüksek notla öğrenci alan ve çok başarılı olan “süper liselere” bu şişirilen notlarla ve hatta 5 tam puanların fazla olması sonucu kura ile girildiği, yani işin cılkı çıktığı için vazgeçilmedi mi?  SANAT VE SPORA GÖRE YERLEŞTİRME Çocuğun ilgi alanına ya da becerisine göre bir liseye geçiş yapmasına yönelik bu model büyük şehirdekiler için yararlı olsa da küçük şehirlerde, ücra mahallelerde ve köylerde yaşayanlar ders dışı faaliyetlere nasıl katılacak? Spor salonu bile olmayan okulda hangi becerisine göre yerleştirme yapılacak? BU SENE NE OLACAK? - Bu kadar bilinmezliğin yanısıra velilerin en çok merak ettiği soru ise bu sene TEOG’un kaldırılıp kaldırılmayacağı. Yine kulislerde konuşulanlara göre TEOG sınavı bu sene de devam edecek. Yeni sisteme ise gelecek yıl geçilmesi daha yüksek bir ihtimal olarak görülüyor. Tabii siyasi konjonktür uygun olursa.   SON 24 SAATTE YAŞANANLAR
Avrupa Uluslararası Eğitim Birliği’nin (EAIE) İspanya Seville’deki konferans ve fuarının yıldızı Türkiye oldu. Ülkemizden 100, dünya üniversitelerinden 6 bini aşkın katılımcının olduğu  toplantıda gündem, Türkiye’nin Kanada ve Avrupa’ya gönderdiği üniversite öğrencileriydi. Amerikalı üniversiteler Türk öğrencilerini bu yıl yüzde 30 oranında kaybetmekten mutsuzken Almanya, İtalya, İsveç, Polonya ve Macaristan’ın ise yüzü güldü. 29’uncusu yapılan toplantıda Türkiye adına konuşan Uluslararası Eğitim Danışmanları Derneği Yönetim Kurulu üyesi Aslıhan Özenç, Avrupa’ya giden öğrenci sayısındaki artışı anlattı. Özenç, sınav hazırlığı ve stresi olmadığı için gençlerin yurtdışına çıktığını söyleyerek, Türkiye’deki üniversitelerde bu yıl 322 binlik rekor boşluğun arkasında yatan nedenlerden birinin de aslında bu olduğunun altını çizdi. UCUZ, RİSKSİZ Üniversiteye giriş için büyük paralar ödeyerek en az iki yıl hazırlanmasına rağmen Türkiye’de istediği yere giremeyenleri düşünürseniz bu risksiz yöntem gençlere cazip geliyor olsa gerek. Kanada ve Avrupa ülkelerinde eğitim standartları, üniversite imkânları, öğretmen ve öğrenci oranı, mezuniyet sonrası o ülkede çalışma fırsatı ve ortalama ücretler kulağa iyi geliyor. Bu yılın yıldızı kuşkusuz Kanada. Ortaöğretimde de bu ülkeye gidenlerin sayısı bir hayli fazla. Kanada üniversitelerine başvurular 4-5 katı aşmış durumda. Bunda Kanada Doları’nın daha düşük olması ve üniversitelere girişin kolaylığı, İngilizce ve Fransızca eğitimin verilmesi etkili. Örneğin Kanada’nın en eski ve iyi üniversitelerinden biri olan McGill’e geçtiğimiz yıllarda 120 olan başvuru bu yıl 800’e yaklaşmış. Alman ve İtalyan üniversitelerine ilgi de üçe katlanmış. Almanya’da uygun bir harç bedeli ödeyip ücretsiz eğitim almak mümkün. Sadece Almanca sınavından geçmek yeterli. İtalya’yı cazip hale getiren de sanat ve idari bilimler bölümlerindeki kalite. Okurken çalışma imkânı veren İsveç’e ilgi de ikiye katlanmış. Sterlin’in yüksekliği öğrencilerin İngiltere’ye ilgisini engellemedi; burada da yüzde 15’lik bir artış var. Yıldızı parlayan yerlerden ikisi de Polonya ve Macaristan. Özellikle Macaristan’da Nobel ödüllü akademisyenler ve köklü eğitim geçmişi, dünya sıralamasına üstten giren üniversitelere rağbeti artırıyor. Kısacası bu durumdan Avrupa mutlu, ama artan dolar ve iddialı okullara girişteki zorluklar nedeniyle yüzde 30 düşüş yaşayan Amerika sıkıntılı.   KULİS GİRESUNLU YÜCEL’DEN DİYARBAKIR’A 6 OKUL Enver Yücel, Giresun’dan lise öğrencisi iken İstanbul’a gelen ve gittiği dershaneyi satın alan; bu yönüyle de eğitim sektörünün en çok konuşulan girişimcilerinden biri. Karadenizliliği ile hep övünse de eğitimin birlikte yaşama kültürünü ve demokrasiyi getireceğini sık sık vurguluyor. 48 ilde 100’ü aşkın Bahçeşehir-Uğur Eğitim Kurumları adıyla kampusu var. Bunun 13’ü Doğu ve Güneydoğu’da. Diyarbakırlı işadamı Zeki Esen ve Şeref Akgün’ün girişimiyle burada tam 6 kurumu bulunuyor. Önceki gün Diyarbakır’daki Hevsel Kampusu’nun açılışında “300’e yakın okul açtım, ama hiçbiri beni burası kadar gururlandırmadı” derken eğitimde fırsat eşitliğine de vurgu yaptı: “Diyarbakır huzurlu olursa Türkiye huzurlu olur. Türkiye’de huzurun yolu Diyarbakır’dan geçer, onun da yolu eğitimden geçer.” YAKLAŞIK 2 BİN ÖĞRENCİYE BURS Gençler teknolojiye ilgi duydukça, Fen ve Teknoloji Liseleri’nin sayısı artıyor. Bu yıl bu alanda eğitim alan öğrencileri için 5 milyon TL’lik burs sağlayan Doğa Koleji gelecek sene bunu 25 milyon TL’ye çıkarmayı planlıyor. Genel Müdür Ali Rıza Lüle, 480 puan üstü alanları sevindirecek bir karar aldıklarını, bu öğrencilerin tamamının dilerse okullarında tam burslu okuyabileceğini söylüyor. Bu yıl ilkokul, ortaokul ve lisede toplam 1.600 öğrenciye burs verdiklerini anlatan Lüle, bursa devam edileceği müjdesini veriyor.  
Gelecek hafta tüm okullarda ders zili çalacak. Aileler heyecanlı, koşuşturma içinde. Ama bu yıl çocukları Temel Eğitimden Ortaöğretime Geçiş (TEOG) ya da Yükseköğretime Geçiş Sınavı’na (YGS) girecek olanlar kaygılı, şaşkın. Çünkü, dershanelerin kapanmasıyla sınava hazırlık konusunda deneyimsizler. Bazı dershane ve etüt merkezleri el altından velilere hizmet veriyor vermesine de, yasal olmadıkları için her an kapılarına mühür vurulabilir. Velilerin bu durumda tek ilacı okulların açtığı kurslar. Onların da yetmeyeceğini düşünen bazı aileler, çocuklarının iyi bir lise ya da üniversiteye girişi için, maddi yönden zorlansalar da özel derslere yöneliyor. Bu durumu fırsata çeviren bazı popüler öğretmenler, ders ücretlerini profesör vizitesi kadar yükseltti desem yalan olmaz. Duyduğuma göre “garantili” bazı hocaların ücreti 500 TL’yi geçmiş bile. Ancak bu hocalar da her öğrenciyi kabul etmiyor, araya birilerini koyup randevu alanların çocuklarını da minik bir sınavdan geçirip, kazanma olasılığı yüksek olanları kabul ediyor. Ama hemen gözünüz korkmasın. Daha mütevazı olanları da var. Onlar da kiraladıkları dairede ya da kendi evinde özel derslere yarı fiyatına başlamış durumda, ücretler 200 TL civarı. Üniversiteli birinden ders almanın bedeli ise bunun yarısı kadar. Her ne kadar okulda dersi dinleyen sınavda başarılı olur, söylemi doğruysa da, kısa sürede soru çözme ve test tekniklerini öğrenme, eksikleri tamamlama için izlenen bu yolun bedeli iyi bir otomobil parasına denk geliyor. Bu iş de piyasada isim yapmış hocalara yarıyor, viziteleri arttıkça artıyor. KULİS MURATCAN ABD YOLUNDA Doğuştan ellerini ve ayaklarını kullanamayan ve konuşma güçlüğü çeken, tüm zorluklara rağmen bütün okullarını birincilikle bitiren 24 yaşındaki spastik engelli Muratcan Çiçek, bugün Kaliforniya Santa Cruz Üniversitesi’ne doğru yola çıktı. Muratcan, ABD’de yapay zekâ üzerine doktora yapacak. 6 yıl boyunca engellilerin hayatını kolaylaştırmak için göz ile çalışan özel bilgisayar projesi üzerinde araştırma yapacak.  Mücadelesinde hep yanında olan annesi Nilgün Çiçek ile dün Özyeğin Üniversitesi’ndeki hocalarıyla vedalaşıp, yeni bir hayata doğru adım atan Muratcan, “Çok heyecanlıyım. Orada dünya bilimine de katkım olacağı için çok mutluyum ve ülkem adına gururluyum” diyerek herkese selam söyledi. GINGER VE DRONE’LU  KAMPUS Nişantaşı Üniversitesi bu eğitim döneminde farklı bir kampusla kapılarını açıyor. Ayazağa’daki yeni yerleşim, 1453 Neotech Campus adını taşıyor. Projeye göre içinde öğrenciler ginger’larla dolaşacak, gelen ziyaretçilere gidecekleri yere kadar drone’lar eşlik edecek, öğrenciler ellerindeki akıllı telefonlarla Nish Edu uygulamasından derslerini, ders notlarını ve okuldaki tüm etkinlikleri takip edecek. 106 bin metrekarelik kampusta 68 bin öğrenci eğitim görebilecek. Bakalım teknoloji kuşağının bu yeniliklerle ilgili değerlendirmesi ne olacak... ÖSYM’DE SES YOK ÖSYM Başkanı Prof. Dr. Ömer Demir, 21 Ağustos’ta ‘ÖSYM’nin kurum olarak tartışılmasının önüne geçmek maksadıyla’ istifa ettiğini açıkladı. Aradan neredeyse üç hafta geçti ancak istifanın kabul edildiğine dair hâlâ ses seda yok. Merkez de aynı tas aynı hamam. Ne vekaleten atama, ne de yerine gelen başkan var. ÖSYM gençlerin geleceğiyle ilgili kararlar almaya devam ediyor. Öte yandan ek yerleştirmeler tamamlandı. Hata yapan ekip, ek yerleştirmeyi de gerçekleştirecek. Yeni başkanlık için Sakarya Üniversitesi Rektörü Prof. Dr. Muzaffer Elmas’ın adı geçiyor. Her kim gelecekse gelsin, bir an önce başlayıp, bu yerleştirmeleri yapması daha doğru olmaz mı?   SON 24 SAATTE YAŞANANLAR  
Üniversite sınavına girip bir yere yerleşemeyenler için son şans 5 Eylül’e kadar devam edecek. Ek kontenjan için şans geçmiş yıllara göre daha fazla. Bu yıl lisansta 70 bine yakın boşluk var. Ön lisans ile birlikte bu kontenjan açığı 270 bin civarında. Hala bir üniversitenin kapısından girmek isteyenler 24 tercih yaparak, bu hakkını kullanabilir. Her ne kadar YÖK’ten bu yıl daha fazla adayın kayıt yaptırdığı açıklansa da 59 bin 313 aday bir yeri kazandığı halde kayıt yaptırmadı. İŞLETMEDE REKOR BOŞLUK 2017 yılı yerleştirme ve kayıt işlemleri sonuçlarına göre ek yerleştirme için önemli sayıda kontenjan bulunuyor ve bu nedenle üniversite olma şansı hala yüksek. Mühendisliklerde bile boşluk olduğu görülürken bu yıl en yüksek rekor 9 bin kontenjan açığıyla işletmede. Onu 5 bin 400 ile iktisat izliyor. MÜHENDİSLİKTE DE KONTENJAN AÇIĞI VAR ÖSYM’nin 2017 Ek Yerleştirme Kılavuzu’na göre lisans programlarında mühendislik, mimarlık ve öğretmenliklerde de boş yerler kaldı. Önlisans programları arasında yer alan bilgisayar programcılığında ise yaklaşık 17 bin kontenjan dolmadı. Yükseköğretim Kurulu’nun (YÖK) geçen yıllarda başarı sırası barajı getirdiği mühendislik, mimarlık ve öğretmenliklerde de dikkat çekici boşluklar oluştu. Bazı devlet üniversitelerinde boş kontenjan sayısı 8 bine yaklaşırken, ODTÜ, İTÜ ve Boğaziçi gibi lider üniversitelerde çok az yer kaldı. En fazla boş kontenjan 990 ile makine mühendisliğinde ortaya çıkarken, ikinci sırada inşaat mühendisliği 904 ve üçüncü sırada ise endüstri mühendisliği 872 ile takip etti. Gözde programlar arasında yer alan bilgisayar mühendisliğinde 809 boş yer kalırken, gıdada bu sayı 680 ve çevre mühendisliğinde ise 423 oldu. Gözde programlar arasında yer alan hukukta ise ek yerleştirme dönemi için 241 boş kontenjan oluştu. Psikoloji, fizyoterapi ve rehabilitasyonda da hala kontenjan açığı var. Siyaset ve uluslararası ilişkiler programlarında da önemli sayıda boşluklar var. Aralarında Boğaziçi ve ODTÜ’nün de olduğu gözde üniversitelerde bile kontenjan açığı var. Bu fırsatı değerlendirmek isteyenler 5 Eylül’e kadar şansını deneyebilir.
26 Temmuz tercihler için son gün. Özellikle vakıf üniversitelerinde rekabet fazla. Adayların bu son günleri iyi değerlendirmesi gerekiyor. Mutlaka düşündüğünüz üniversiteyi gidip görün, akademisyenleriyle konuşun. Kampüse ulaşım olanaklarını, yurt imkanlarını, akademik kadroyu iyi sorgulayın. Mezunlara ya da orada öğrenci olanlara ulaşın, en doğru bilgiler onda. Ayrıca iş dünyasındaki itibarını araştırın. Tercih yaparken en çok yapılan hatalardan biri de tek başına liste oluşturmak. Mutlaka uzman desteğini alın. Yeni açılan bölümleri iyi inceleyin. Kılavuz, yerleştirme sisteminin en önemli el kitabı. Gerekirse satır satır okuyun. Anne babanızdan fikir alın ama geleceğinizin mesleğini belirlerken kendi kişisel özelliklerinize uygun bir alanı tercih edin. YETENEKLE DE ÜNİVERSİTELİ OLABİLİRSİNİZ Yetenek ve becerinize göre üniversite tercihinde bulunmak istiyorsanız bu haftayı kaçırmayın. Çünkü, yetenek sınavlarıyla öğrenci alacak birçok bölüm ya da fakültenin sınav başvuruları Temmuz sonunda bitiyor. Bulunduğunuz il ya da başka bir yerde eğitim görmeyi düşünenler bu konuda iyi araştırma yapsınlar ve koşulların kendilerine uyup uymadığını kontrol etsinler. EK YERLEŞTİRME Herhangi bir yere yerleşemeyenler için bir umut daha var. Bütün yerleştirmeler tamamlandıktan sonra boş kalan kontenjanlar için muhtemelen Ağustos ayının sonunda ek yerleştirme yapılacak. Puanı düşük gelen ya da istediği yere giremeyenler bu son şansı değerlendirerek üniversiteli olabilir. Hiçbir yere yerleşemeyenler için yurtdışı seçeneklerinin de olduğunu unutmayın. Bol şanslar
Geçtiğimiz hafta özel okullara kayıt koşturması yaşandı. Saint Benoit Fransız Lisesi’nde yaşanan mükerrer kayıt ve velilerin haklı olarak ısrarı diğer birçok okulu da etkiledi. Önce kayıt hakkı kazandığı söylenen, sonrasında kayıt yapılmadığı açıklanan veliler okulun tarihinde belki de ilk kez “oturma eylemi” yaparak mağduriyetlerinin giderilmesini istedi. Okul yönetimi bu durumda “ek kontenjan” ile çözüme gidebileceklerini belirterek, okulda bulunan 70’e yakın velinin kaydını yaptı. Şunu hatırlatmakta yarar var. Bir okulun ek kontenjan alabilmesi öncelikle Milli Eğitim Bakanlığı’nın onayı ile olur. Bunun için de binanın uygun olması gerekiyor. Kontenjan artışı talebinde bulunan okula, Bakanlığın talimatıyla İl Milli Eğitim Müdürlüğü’nün görevlendirdiği bir müfettiş gelir, bina kontenjanlarının uygun olup olmadığını tespit eder. Müfettiş eğer yeterli kontenjanı uygun görürse kontenjan artışı mümkün olabilir. Ancak bu sadece hazırlık sınıfı için değil, daha sonra devam edecek üst sınıflara göre değerlendirme yapılır. Yeni sınıf değerlendirilmesi yapılırken sınıfın metrekaresi, kapıların yüksek ve alçaklığı dışında genişliği, camların durumu birçok fiziki imkan değerlendirilir. Sınıfın gün ışığı alıp almadığı, pencere alanın taban alanının yüzde 10’undan az olmaması gibi kriterlere bakılır. Ayrıca bahçe alanının da öğrenci sayısını kaldırıp kaldırmayacağı kontrol edilir. Bütün bu değerlendirme sonucunda ek sınıf açılması kararı alınır. Bu durumu sorduğumuz Fransız müdürü Pierre Gentric velilerin kayıtlarını aldıkları halde yeni sınıf açılması için bekleyeceklerinin altını çiziyor. Müdür, yeni kayıt almayacaklarını, var olan kayıtlarda da boşluk olacağından emin. Önümüzdeki hafta özel okullarda serbest kayıt dönemi ile kayıtlar sona eriyor. Ancak, Anadolu Liseleri’nin kayıtları başlıyor. Bu durumda da devlete geçiş yapan öğrencilerle yine okulda kontenjan açıklarının olacağı konusunda ümidini koruyan Fransız müdür, bütün bu işlemler sona erdikten sonra Bakanlığa başvurabileceklerinin altını çiziyor. Önümüzdeki hafta buraya kayıt yaptığını düşünen 70 veli için kritik bir dönem. Bu konuda resmi belgelerini alıp beklesinler. TEOG ile ilgili önemli süreçlerden biri de Anadolu Liseleri’ne kayıtların başlayacağı 14 Temmuz sonrası olacak. 24 Temmuz’da en geç saat 17.00’ye kadar e-okul.meb.gov.tr internet adresinden veya herhangi bir ortaokul veya imam hatip ortaokulu müdürlüğünden tercihler yapılacak. Bundan sonraki nakil sürecinde özel okullardan Anadolu liselerine geçiş olabileceği için yine kolejlerde kontenjan boşluğu olması ihtimali var. Kayıtlı bulundukları okuldan başka bir okula geçmek isteyenler yerleştirmeye esas nakil işlemleri için tercih yapabilecek. Yerleştirmeye esas nakil işlemleri için tercih başvuruları, 14-18 Ağustos, 21-25 Ağustos, 28 Ağustos-6 Eylül tarihlerinde olmak üzere 3 kez yapılacak. Yerleştirmeye esas nakil işlemlerinin sonuçları, 21 Ağustos,  28 Ağustos ve 8 Eylül’de ilan edilecek. Bütün bu süreçte bir koleje yerleşen ancak hala bir üst okulu bekleyenler için umut var.      
Milli Eğitim Bakanlığı, liselere girişte kullanılan YEP ile okul kontenjan ve yüzdelik dilimlerin açıklanmasının ardından velileri tercih telaşı sardı. Tercih ve yerleştirme işlemlerinde kullanılacak Yerleştirmeye Esas Puanları (YEP) ilan edilmesiyle kuşkusuz en çarpıcı şey 176 öğrencinin tam puan alması oldu. İlk sınavda kaç öğrencinin tam yapılmadığı açıklanmadı, ancak ikinci sınavda 17 bin öğrencinin tüm soruları doğru yanıtlamış, her iki sınavdaki soruların tamamını yapan öğrenci sayısı 665 olarak açıklanmıştı. OKUL NOTLARI NEDENİYLE YÜZLERCE ÖĞRENCİ İSTEDİĞİ OKULA GİREMEYECEK YEP açıklanırken Bakanlığın 176 öğrencinin tam puan aldığını belirtmesi gözleri okul notlarına çevirdi. Bu da yüzlerce öğrencinin sınavda başarılı olduğu halde okul notları nedeniyle geriye düştüğünü gösteriyor. Kuşkusuz bunda Milli Eğitim Bakanlığı’nın “notları şişiren okullara ceza verilecek” açıklamasının da payı olduğu göz ardı edilmemeli. Sınavda tüm soruları yanıtlayan 665 öğrenciden 489’unun notları düşük olduğu için tam puan alamadı. Kim ne derse desin önümüzdeki haftadan itibaren velilerle okul yönetimleri arasında tartışmalar yaşanacak. Sınava hazırlanıp, başarılı olanlar okul notları nedeniyle geriye düşünce bunun suçlusu olarak okulu görecekler. YÜZDELİK DİLİME GÖRE TERCİH YAPIN Özel okullar kayıt kabul dönemi 30 Haziran’da başlayıp, 13 Temmuz’da tamamlanacak. Merkezi tercih ve yerleştirme dönemi ise 14 - 24 Temmuz 2017 tarihleri arasında tercih dönemi ile başlayıp 11 Ağustos 2017 tarihinde yerleştirme sonuçlarının açıklanması ile son bulacak. Süreç 14 Ağustos – 8 Eylül arasındaki nakil dönemiyle devam edecek ve 18 Eylül 2017 tarihinde okulların açılmasıyla eğitim öğretime başlanacak. Bu durumda yapılması gereken ilk şey öncelikle özel okul ya da devlet okulu arasında tercih yapmak. Devlet okulunu tercih edeceklerin de puana değil, yüzdelik dilime göre hareket etmesi daha doğru olacak. HER OKULUN LİSTESİNDE OLANLARA DİKKAT! Özel okullar da ön kayıt listelerini yayınlamaya başladı. Listelere bakınca iki şey göze çarpıyor. Birincisi taban puanı hangi okula yeterse yetsin birçok okula kayıt yaptıran öğrenciler var. Yani aynı anda birden fazla okulun ön kayıt listesinde olan öğrenci sayısı bir hayli fazla. Bu öğrenciler kendilerini garantiye almak için bu yöntemi uyguluyorlar. Ancak, kesin kayıtların yapılacağı ilk gün listelerde düşme olabilecek. İkinci göze çarpan şey ise tam puan yaptığı halde 30-40 puan alttaki bir okulu tercih eden öğrenci sayısının fazlalığı. Bu arada tercih konusunda destek almak isteyenler illerde oluşturulan tercih ve yerleştirme rehberlik komisyonlarına başvurabilecek. Öğrenciler 14-24 Temmuz tarihlerinde 25 okula kadar tercih yaparak ortaokul müdürlüklerince tercih işlemlerini onaylatacak. Tercih işlemi okul müdürlüklerine onaylatıldıktan sonra işlem tamamlanmış olacak. Öğrencilerin tercih değişikliklerini onaylatma işleminden önce yapmaları gerekiyor. BAZI KÖKLÜ OKULLARIN KONTENJANLARI   OKUL     KONTENJAN        EN YÜKSEK PUANLI ÖĞRENCİNİN YÜZDELİK DİLİMİ              EN DÜŞÜK PUANLI ÖĞRENCİNİN YÜZDELİK DİLİMİ İSTANBUL Galatasaray Üniversitesi Galatasaray Lisesi             100         0,01        0,04 İstanbul Lisesi     180         0,01        0,09 Kabataş Erkek Lisesi (Almanca)    60           0,06        0,21 Kabataş Erkek Lisesi (İngilizce)      120         0,05        0,18 İstanbul Atatürk Fen Lisesi             120         0,01        0,25 Çapa Fen Lisesi   150         0,06        0,38        Cağaloğlu Anadolu Lisesi               180         0.11        0.57 Kadıköy Anadolu Lisesi   210         0,06        0,76 Hüseyin Avni Sözen Anadolu Lisesi            120         0,02        0,72 Burak Bora Anadolu Lisesi (İngilizce)        136         0,18        1,18 Burak Bora Anadolu Lisesi (Fransızca)       34           1,19        1,51        Pertevniyal Lisesi              240         0,23        1,90 Vefa Lisesi            180         0,55        1,90 ANKARA Ankara Fen Lisesi              120         0,01        0,10        Ankara Atatürk Lisesi      300         0,33        3,84        Gazi Anadolu Lisesi          306         0,34        1,60 Ankara Pursaklar Fen Lisesi          150         0,14        1,11 İZMİR İzmir Fen Lisesi   90           0,01        0,10 Buca İnci-Özer Tırnaklı Fen Lisesi                90           0,03        0,36 Atatürk Lisesi (Almanca)                34           0,51        1,61                                                                      Bornova Anadolu Lisesi (İngilizce)              300         0,12        2,34               
Geçtiğimiz günlerde UNESCO önemli bir rapor açıkladı. Raporun en önemli bölümü bütün yetişkinlerin lise eğitimini tamamlaması halinde yoksulluğun yarıdan fazla azalacağı idi. UNESCO İstatistik Enstitüsü’nün raporuna göre, birçok ülkede okula gitmeme oranı giderek artış gösteriyor. Raporda, yetişkinlerin tümünün lise eğitimini tamamlaması halinde 420 milyon kişinin yoksulluktan kurtulacağı, bu rakamın yoksul insanların nüfusunun yarısından fazlası olduğu bildirildi. Eğitimin bu yüksek potansiyeline rağmen son yıllarda okula gitmeme oranında hemen hemen hiç azalış olmadığı belirtilen raporda, dünyada çocukların yüzde 9’unun ilkokula gitmediği bilgisine yer verildi. Okula gitmeme oranının ortaokulda yüzde 16, lisede ise yüzde 37’ye çıktığı açıklanan raporda, 2015’te toplam 264 milyon çocuk ve gencin eğitimine devam etmediği belirtildi. Eğitimin ekonomik büyüme ve yoksulluk üzerinde doğrudan ve dolaylı etkileri olduğuna dikkat çekilen raporda, eğitimin kişilere iş bulma imkanları ve geliri artıran, sosyo-ekonomik konularda korunmasını sağlayan yetenekler kazandırdığı vurgulandı. Sosyal bilimlerde yaptığı çalışmayla dünya çapında bir ilke imza atan, bir süre önce yitirdiğimiz Prof.Dr. Çiğdem Kağıtçıbaşı’nın yaptığı araştırma da benzer yönde idi. Okul öncesi eğitim alan çocukların, üniversiteli olduğu ve hatta iş dünyasında iyi bir kariyer elde ettiğini 30 yıla yakın izlediği çocuklarla tespit etmişti. EĞİTİM DAĞILIMIYLA YOKSULLUK ARASINDA YAKIN İLİŞKİ VAR Her iki örnekte de görüldüğü üzere eğitim aslında insanların sadece kültürüne, hayata bakışına katkıda bulunmuyor, yoksulluğunu da önlüyor. İyi eğitim aldıkça daha iyi kazanıyor, yoksulluğu geride bırakıyorlar. Ekonomist ve uzmanlar eğitim dağılımı ile yoksulluk arasında çok yakın bir ilişki olduğunun, ekonominin gelişmişlik düzeyinin gerektirdiği vasıflardan yoksun olanların yoksul kaldığının altını çiziyor. Eğitim düzeyinin yoksulluğun temel belirleyicilerinden birine dönüştüğü konusunda görüş bildiren uzmanlar, Türkiye’de durumun farklı olmadığını belirtiyorlar. Eğitim düzeyi yükseldikçe yoksulluk oranının anlamlı şekilde düştüğünü belirten uzmanlar, yetersiz eğitim, düşük verim ve yoksulluk arasında güçlü bir ilişki olduğunu vurguluyorlar. SINAVLARDAKİ BAŞARI İLE EKONOMİK DURUM DOĞRUDAN İLİŞKİLİ Eğitimcilere göre ise sınav başarısı ile yoksulluk arasında doğrudan bir ilişki var. Ailenin gelir durumu düştükçe çocuğun sınav başarısı düşüyor. Milli Eğitim Bakanlığı’nın 2014-2015 TEOG sınavları ile ilgili yaptığı bir araştırma gelir durumu ile başarı arasında doğrudan bir orantı olduğunu belirlemişti. Bu yıl her ne kadar Doğu ve Güneydoğu Anadolu’da tam yapan öğrenci sayısı fazla ise de eğitimcilere göre genel sayıda yoksul öğrenci ile zengin öğrenci arasında 22 puan fark var. Eğitim Reformu Girişimi Direktörü Batuhan Aydagül yaptığı bir açıklamada yoksulluk ve eğitimsizlik kısır döngüsünün kırılması, eğitimin yoksullukla mücadelede etkili olması için daha çok eşitlikçi politikalar uygulanması gerektiğini vurguluyor. Aydagül, “Okullara doğrudan harcama bütçesi gönderilmesi ve bu bütçelerin okulların bölgesel, gelir düzeyi farklılıklarına göre belirlenmesi çok kritik. Aksi takdirde zengin mahalledeki okul velilerin desteğiyle iyi eğitim sunmak için kaynak bulabilirken, yoksul mahalledeki okul bu imkâna sahip olamıyor” diyor.  
Anne Çocuk Eğitim Vakfı (AÇEV), geçtiğimiz günlerde Bernard van Leer Vakfı’nın desteğiyle önemli bir çalışmaya imza attı. 51 ilden 0-10 yaş arası çocukları olan 3 bin 235 babayla anket, 5 ilden 40 babayla derinlemesine görüşmeler yaptı ve Türkiye’deki Babalık Araştırması’nı açıkladı. Aslında içinde pek de şaşırtıcı olmayan sonuçlar var. Öncelikle çocuk bakımından birinci sorumlu olarak babalarımız “anneleri” görüyor. Bu oran da öyle pek düşük değil, yüzde 91. Neredeyse tamamı anne çalışsın, çalışmasın bu işi annelere yüklüyor. Çocukları çok sevdikleri için baba olanların oranı yüzde 92, ama yüzde 58’i de ilk baba olduklarında ne yapacağını bilemiyor. Prof. Dr. Sevda Bekman, Prof. Dr. Yılmaz Esmer, Prof. Dr. Güler Fişek, Prof. Dr. Çiğdem Kağıtçıbaşı ve Prof. Dr. Serpil Sancar’dan oluşan danışma kurulunun yön verdiği Yard. Doç. Dr. Mehmet Bozok’un ana araştırmacı, Yrd. Doç. Dr. Yasemin Kisbu Sakarya’nın metodolog görevini üstlendiği araştırma SAM Araştırma ve Danışmanlık ile birlikte yapıldı. Prof. Dr. Güler Fişek’in danışmanlığında Yrd. Doç. Dr. Berna Akçınar’ın kaleme aldığı bu çalışmada benim gördüğüm babalar en çok çocukların sağlığıyla ilgileniyor. Babaların yüzde 84’ü için çocuklarının sağlığı çok önemli. Ama çocuklarının eğitiminde ya da bakımında ilgi azalıyor. BABALAR, OKULDA YOK İşte araştırmadan çarpıcı sonuçlar: Babaların yüzde 84’ü çocukları hastalandığında onların yanında oluyor. Yüzde 35’i ise çocuklarının okul etkinliklerine ya hiç katılmıyor ya da çok nadir olarak katılıyorlar. Babaların çocuklarıyla geçirdikleri zamanın içeriği onların gelişimlerini destekleyecek nitelikte değil. Yüzde 79’u çocuklarıyla evdeyken televizyon izliyor, yüzde 50’si çocuklarına masal ve hikayeler anlatıyor, yüzde 43’ü çocuklarıyla birlikte kurmaca oyunlar oynuyor. Ev dışında da durum pek farklı değil. Babalar, genelde çocuklarıyla birlikte sokakta dolaşıyor, akraba ziyareti yapıyor ve alışveriş merkezlerine gidiyor. Çocuklarına uygun sinema veya tiyatroya giden babaların oranı ise yalnızca yüzde 30. CEZAYI SEVİYORLAR Babaların çocuklarını cezalandırma yöntemleri de geleneksel. Yüzde 33’ü yasaklama, yüzde 24’ü sözel ve psikolojik şiddet, yüzde 13’ü de fiziksel şiddet uyguluyor. Kız çocuklarının eğitimini destekleyen babalar, toplumsal cinsiyete yönelik iş bölümünden yanalar. Yüzde 90’ı kız ve erkeğin birlikte oyun oynayabileceğini söylerken, yüzde 66’sı “Kadın gerektiğinde kocasına karşı sessiz kalmasını bilmelidir” diye düşünüyor. Yüzde 78’i ise kadınların tabiatları gereği erkeklerden daha güçsüz ve duygusal olduğu fikrinde ve hatta yüzde 72’si eşlerinin çok çalıştığı için çocukların olumsuz etkilendiğine inanıyor. Babalar ev içinde de yapılması gereken işleri paylaşmaya pek yanaşmıyorlar. Yarısından fazlası hiç evi temizlemiyor ve hiç yemek yapmıyor. Sadece 4 babadan biri çamaşır yıkama, asma ve cam silme işlerinde destek veriyor.
Eğitim döneminin son ders zili cuma günü çaldı. 17 milyonu aşkın öğrenci, 1 milyon 21 bin öğretmen 3 ay sürecek tatile girdi. Ancak, ortaokul ve lise son sınıflara tatil yok. Özellikle haziran-temmuz arasında heyecan, stres ve koşuşturma olacak. Çünkü, 29 Haziran’da merkezi ortak sınavlara girenlerin yerleştirmeye esas puanları (YEP) açıklanacak. Bu tarih de 14-16 Haziran aralığında olacak. Ardından 15-25 Temmuz arasında lise tercihleri alınacak. Ortak sınavlarının tamamını veya bir kısmını kullanan özel okulların kayıt işlemleri de 30 Haziran-14 Temmuz arasında yapılacak. Liselere yerleştirme sonuçları 8 Ağustos’ta ilan edilecek. Lise son sınıflar için bekleyiş de Ağustos’ta devam edecek. 11 Temmuz’da açıklanacak LYS sonuçlarının ardından Temmuz-Ağustos arasında tercih dönemi olacak. Bu hafta sonu ve önümüzdeki hafta sonu yapılacak LYS’lere 1 milyon 72 bin aday girecek. En çok başvuru LYS-1’e. 800 bini aşkın adayın gireceği 11 Haziran’daki matematik sınavının ardından LYS-3’e (Edebiyat-Coğrafya Sınavı) 832 bin aday katılacak. 100 bin kişinin gireceği Yabancı dil sınavının ardından en az başvuru 17 Haziran’da yapılacak LYS-2’ye (Fen Bilimleri Sınavı) oldu.  400 BİN ADAY LYS’YE HAK KAZANDI, AMA SINAVA GİRMİYOR 180 puan üstünde olup LYS’ye katılmaya hak kazanan yaklaşık 400 bin aday, önümüzdeki sınavlara katılmıyor. Aslında yarış 1 milyon aday arasında olacak. YGS-1’de 773 bin, YGS-2’de 762 bin, YGS-3’te 1 milyon 476 bin, YGS-4’te 1 milyon 426 bin, YGS-5’te 1 milyon 317 bin, YGS-6’da 1 milyon 84 bin aday 180 ve üzerinde puan aldı. 10-11 Haziran’da Sosyal Bilimler ve Matematik sınavının ardından 17 Haziran’da fen ve yabancı dil ile 18 Haziran’da Edebiyat-coğrafya sınavları yer alıyor. Sosyal Bilimler testi kolay olduğu için katsayaları düşürebilir yorumu yapıyor uzmanlar. Bu durumda üniversite tercihlerinde de zor bir süreç bekliyor demektir.  15 DAKİKA KURALINA DİKKAT! Adaylar için bu sınavda en büyük yenilik açık uçlu sorular. Her LYS’de 3’er açık uçlu soru yer alacak. Bunlar da testlerin sonunda yer alacak. 10 Haziran’daki Sosyal Bilimler testinde açık uçlu soruları adaylar kolay buldu, umarım diğerleri de öyle olur. Aman ‘15 dakika’ kuralına dikkat. Ne olur, ne olmaz bütün adaylar sınav yerlerine yarım saat önceden gitsinler, salonların önünde hazır olsunlar ki YGS’deki mağduriyetler yaşanmasın. 1 dakika nedeniyle onlarca adayın binalara alınmadığını düşünülürse bu konuda daha özenli olmakta yarar var diye defalarca yazdık ama kimliğini unutan da, bahçede sigara içtiği için salona gecikip sınava alınmayanlar da oldu. Burada adayların çok ama çok dikkatli olması gerekiyor.
Orta Doğu Teknik Üniversitesi (ODTÜ) Kuzey Kıbrıs Kampusu geçtiğimiz hafta önemli bir çalışmaya imza attı. Kampus Rektörü Prof. Dr. Nazife Baykal, göreve geldiği günden itibaren Kıbrıs’ın eğitim adası olarak daha çok anılması gerektiğini söylerken, kafasındaki projeyi de hayata geçiriyor. Öncelikle adanın önemli sorunlarına çözüm getirecek bir teknoloji vadisini hazırlıyor. Kalkanlı Teknoloji Vadisi (KALTEV) Kıbrıs’ta araştırma geliştirme odaklı kalkınma atılımı için öncü bir adım olurken, burada bir bilim köprüsü kurmayı hedefliyor. Prof. Dr. Baykal, “ODTÜ’nün Silikon Vadisi yok ama Kalkanlı Teknoloji Vadisi olacak” diyerek, vadinin Türkiye ile KKTC arasında bir bilim köprüsü olacağının altını çizerek, şunları söylüyor: “Bugün kullandığımız pek çok yeni teknoloji, bireysel girişimcilerin yaratıcı fikirlerinden doğdu. Girişimcilik, rekabetçi ekonomilerde var olmanın etkin bir yolu olarak ağırlığını arttırıyor. Kuzey Kıbrıs’ta girişimcilikle ivme kazanan bilim ve teknoloji odaklı üretimi güçlendirmeyi KALTEV ile hedefliyoruz. Bu hedefe değerli destekleriyle ulaşabileceğimiz ASELSAN, ODTÜ Teknokent, Milsoft gibi teknoloji odaklı üretimin liderleri bizi yalnız bırakmadı.” VADİNİN İLK ETABI ÖNÜMÜZDEKİ YIL BİTİYOR Adada 10 yılı geride bırakan ODTÜ Kuzey Kıbrıs, şimdi de Kuzey Kıbrıs ve dünyanın sorunlarına çözüm getirmek için inovatif araştırmacıları bir araya getirmeye hazırlanıyor. Kalkanlı Teknoloji Vadisi detaylı bir mimari yarışma sonucunda belirlenen projeyle yapılacak. 15 bin 700 metrekare alana sahip KALTEV’in ilk etabı Eylül 2018’de, ikinci etabı da Eylül 2019’da hizmete girecek. “Kuzey Kıbrıs’ta yaşayan 90 bin üniversite öğrencisi ve yüzlerce araştırmacıyı inovatif ve üretken bir yapılandırmada buluşturmak için KALTEV önemli bir atılım” diyen ODTÜ Rektörü Prof. Dr. Mustafa Verşan Kök, vadinin güncel dünya sorunlarına odaklanan yenilikçi çalışmalara ev sahipliği yapacak şekilde tasarlandığının altını çiziyor. KALTEV’DE YAPILACAK ÇALIŞMALAR GİYİLEBİLİR BİLİŞİM SİSTEMLERİ ODTÜ KALTEV Sürdürülebilirlik Merkezi Akıllı Sistemler laboratuvarında yapılan araştırmalarla çevresel temiz enerji kaynaklarından güç üretmesi için gerekli tasarımları ortaya çıkaracak. Örneğin insanların günlük kıyafetlerinin içinde veya hayvanların üzerine 1-2 cm2’lik bir alana entegre edilecek entegre devre (çip) yapıları, vücut ısısından küçük elektronik aletleri veya kablosuz sensörleri çalıştıracak gücü elde edebilecek. Patent çalışmaları devam eden çip tasarımları ODTÜ Kıbrıs’ta yapılıyor. Yurtdışından servisle üretildikten sonra KALTEV laboratuvarlarında test edilip farklı uygulamalara yönelik olarak ürünleştirilecek. GÜNEŞ VE RÜZGAR ENERJİSİ Yüksek güneş enerjisi potansiyeline sahip KKTC için KALTEV çerçevesinde gerçekleşecek projeler, yeni tür güneş pilleri araştırmaları yürütme yanında güneş ve rüzgar kaynaklarının şebeke entegrasyonuyla ilgili problemlere de çözümler arayacak. Araştırmacılar KALTEV bünyesinde enerji sorunlarına ileri malzeme teknolojilerinden şebeke sistem analizlerine kadar farklı seviyelerde yaklaşımlarla çok yönlü çözümler geliştirecek. KKTC’de 400 MW kurulu güçten beslenen elektrik şebekesini modelleyen, hibrit (güneş ve rüzgar) yenilenebilir enerjinin mikro-şebeke entegrasyonunu gerçekleştiren, test eden ve konuyla ilgili veri üreten çalışmalar, yenilenebilir enerjiyi daha fazla kullanmanın yollarını arayan diğer ada ülkelerine ve mikro-şebeke sistemlerine yol gösterecek. METAMALZEME TABANLI TERAHERTZ GÖRÜNTÜLEME SİSTEMİ THz dalgaboyları çoğu kimyasal ve biyolojik malzemenin de parmak izi spektrumunu oluşturduğundan, tehlikeli maddelerin tanımlanmasında kullanılabiliyor. THz dalgaları çok hızlı kablosuz iletişimde, tıbbi görüntülemede, mayınların uzaktan algılanmasında yeni avantajlar sağlıyor. Canlılar üzerinde dozaj sınırı olmadan tıbbi görüntüleme veya başka amaçlarla kullanılabilir. KALTEV çalışmaları metamalzemeler ve THz teknolojilerini bir araya getirerek şu anda var olan sistemlerin verimler ve performanslarının daha çok artırılmasını hedefliyor. Örneğin, metamalzeme tabanlı bir THz kamera ile tıbbi görüntülemede çığır açmak mümkün olduğu gibi güvenlik amaçlı kullanılan kamera sistemlerinden daha verimli sonuçlar alınabilecektir. Ayrıca, havaalanlarındaki güvenlik çemberlerinden biyolojik dokulara zarar vermeksizin taramadan geçmek ve tehlikeli cisimlerin daha kolay algılanmasını sağlamak mümkün olabilecektir.
Ramazan ayı tüm sıcaklığıyla geldi. İradenizle sınandığınız bu ayda “O kadar aç kaldım; nasıl oldu da kilo aldım?” dememeniz için yapmanız gerekenler… İftar sofrasında olabildiğince yavaş yemek yiyin. Orucunuzu suyunuzu içerek açtıktan sonra daha az yemenizi sağlayan hurma ilk tercihiniz olsun. Bu sayede 15 çeşit mineral başta olmak üzere B grubu ve antioksidan vitaminlerden de faydalanmış olursunuz. Tabii ramazan 30 gün olduğundan diğer tercihleriniz bir parça peynir, taze kuru yemiş, meyve ya da zeytin olabilir. İftariyelikleri atlayıp direkt çorbayla öğüne başlamak mideyi öğüne hazırlarken sizi yavaşlatır. Ramazanda iftar, yemek yenen tek öğün gibidir. Sofraya ekstra özen gösterildiğinden bol çeşit ve yüksek yağlı, şekerli besinleri tüketme isteğiniz yükselebilir. Ancak vücudun günlük vitamin, mineral, protein, karbonhidrat ve yağ ihtiyaçları değişmez. İftarla sahur arasında 2-3 litrelik su ihtiyacınızı karşılamanız çok önemlidir. Ara öğün seçeneklerinizde lif içeriği yüksek besinler tüketmeniz ve iftar sonrası ufak yürüyüşler kas dokunuzu korumanıza yardımcı olurken kabızlığa ve sindirim güçlüğüne iyi gelir. Ayrıcı rezene, anason, yeşil çay sindirime yardımcı olur. –  Mevsim meyveleri / taze kuru yemiş + kefir – 1 adet az yağlı kepekli hamur işi + kefir – 1 adet şerbetli tatlı / tarçınlı süt – Fıstıklı tahin helvası / çay – Tarçınlı sütlaç ÖRNEK İFTAR MENÜLERİ – Düğün çorbası, parça et, bulgur pilavı, çoban salata. – Şehriyeli tavuk çorbası, iki tavuk baget, yabani pirinç, marul salatası. – Domates çorbası, kuşbaşı etli taze barbunya yemeği, zeytinyağlı bulgurlu dolma ve yoğurt salatası. Sahura kalkmamak ya da sahurda sadece su içip yatmak, 17 saat olan açlık süresinin 22-23 saate kadar çıkmasına neden olur. Çünkü eksilen öğün sayısıyla birlikte, metabolizmanızın yavaşlaması ve kilo alma eğiliminizin yükselmesi dışında yeterli vitamin, mineral, lif ve sıvı alamamanız bir ayın sonunda vücut direncinizin düşmesine; yağlanıp kilo almanıza yol açar. Gecenin karanlığında, size iyi gelecek besinler, diyet lifi, suyu, besleyici değeri yüksek, tuz ve yağı fazla olmayan besinlerdir. İşte birkaç örnek: – İki dilim az yağlı peynir, bir haşlanmış yumurta, başta maydonoz olmak üzere bolca yeşillik, beyaz ekmek dışındaki ekmek çeşitleri, şekersiz açık çay ya da üzüm, kayısı, erik hoşafı veya çilek kompostosu. – Bir kase mayalanmış yoğurt, yulaf ya da yulaf kepeği, taneli meyveler, bir kase leblebi, çiğ kuruyemiş karışımı.
Gebelik sonrası her kadının hayali hızla doğum öncesi kilosuna geri dönmektir. Bu süreçte artan sorumluluklar, bebeğin kaliteli beslenebilmesi ve vücudun kendini toparlaması anne için stresli olur. Fakat endişelenmeye gerek yok çünkü rutinleri ayarlamak sandığınızdan olay olacak. Protein tüketin Beslenmede kaliteli proteinlerden gelen enerjiyi artırmak, iştahı kontrol altına alır, uzun süreli tokluk sağlar, metabolik hızı artırır ve sağlıksız karbonhidratların tüketimini önler. Protein açlık hormonu ghrelinin düşmesini sağlayarak iştahı kontrol altına alır. Şok diyetlerden uzak durun Siz ve bebeğiniz zorlayıcı bir dönemden geçti. Sizin vücudunuzu onarıp toparlamaya, bebeğinizin de kaliteli beslenmeye ihtiyacı var. Düşük kalorili bir diyet emziklilik döneminin artan vitamin ve mineral ihtiyacını karşılamakta yetersiz kalır. Anne sütünün kalitesi ve bebeğin büyümesinin korunmasında haftalık kilo verim hedefi yarım kiloyu aşmamalıdır, bu da 1 ayda 2 kilogram verilmesinin hedeflenmesidir. İdeal olarak günlük diyetinizden 300 kalori eksiltip 1 saatlik orta tempolu yürüyüşler gibi kalori harcamasının 200 kalori artırılması hedeflenebilir. Emzirin Emzirmek anneyi bazı kanser türleri, tip 2 diyabet ve doğum sonrası depresyondan bebeğin ise bağışıklık sisteminin kuvvetlenmesini sağlar. Bebeğin gelecekteki sağlığına yatırım yapar obezite, astım, diyabet riskini düşürür. Emzirmek annenin metabolik hızını 500 kaloriden fazla artırır. Yağdan kilo kaybını kolaylaştırır. Egzersize başlayın Yürüme, koşma, yüzme, dans ya da interval egzersiz çeşitleri kilo verimini, yeterli bir beslenme planı eşliğinde kas dokusunun özellikle gebelikte zorlanan pelvis dokusunun hızla toparlanmasını da destekler. Böylece eski formunuza belki de daha iyisine dönmeniz hızlanabilir.
Kimimiz gereksiz yemek yediğinin farkına geç vardığından, kimimiz çalışma yoğunluğu gibi nedenlerle sağlıksız beslenme alışkanlıkları edindiğinden kilo alıyor. İşte tam bu noktada uzun süreli açlıklar kilo sorununu çözüyor. Nasıl mı? İşte yanıtı… Uzun süreli açlık ‘Aralıklı oruç', beslenme zamanının kontrolünün ele alındığı sistemdir. Bu kilo yönetimi, özellikle uzun ve yoğun çalışma düzenine sahip kişiler tarafından tercih edilir. Aralıklı oruçta, açlık ve tokluk zamanınızı kendi programınıza göre şekillendirebilirsiniz. Bu konudaki genel yaklaşımlar, bir haftaya yayılabilen ve 12, 16, 18 ve 20 saate varan açlık periyotlarıdır. Bu açlık periyotları içine uyku ve aktif saatlerinizi dahil etmek uygulamayı kolaylaştırmanızı sağlar. 1) 5/2 kuralı: Haftanın 5 günü kalori kısıtlı beslenirken buna hafif ve orta şiddette eklenebilen egzersizlerle kilo ve yağ kaybının yanı sıra kas ve doku kaybı da en aza iner. İki gün ise uygulayabileceğiniz şiddette açlık periyotlarını içerir. 2) Uzun süreli açlık modelleri: Dikkat! Uzun süreli açlıklarda olası şikayetleri azaltmak için su, şeker ilave edilmemiş çay ve kahve, maden suyu, tereyağı eklenmiş sade kahve kullanılabilir. Yediklerinizin besleyici değerinin yüksek olması önemlidir. Zorluk yaşamanız normaldir çünkü beden çoğu şeye adapte olabilecek yapıdadır. Özellikle ilk 10 gün zorlu geçer. İnsülin direnci düşer Sık aralıklarla beslenme vücudun sürekli olarak insülin salgılamasına neden olur. Aşırı salgılanan insülin, reseptörleri zamanla duyarsızlaştırır. Vücut insülini salgılasa da dokularca kullanılamadığından hiperinsulinemi tablosu oluşur. Karbonhidrat çeşidi ve alımının dengelenmesi ile birlikte hgA1c düzeyleri de dengelenir. İnsülin salgılanması azalır İnsülin, yapıcı bir hormondur. Aldığınız kalorinin dokularca kullanımı ve fazlasının da depolanmasını sağlar. Düşen insülin salınımı, dokuların enerji kaynağı olarak yağ dokusuna yönelmesini sağlar. Depo yağlar enerji için kullanılır. İnsülin yağ yakımının önündeki engeldir. Bu sayede; HDL yükselir LDL düşer. Yaşlanma yavaşlar Dengeli yapılan kalori kısıtlaması ve açlık periyotları hücre yenilenmesine imkan verir. İnsülin ve büyüme hormonu ters orantı ile çalışan hormonlardır. Az salınan insülin, büyüme hormonu üretimini artırır. Dengeli yapılan uzun süreli açlıklar hücre düzeyinde koenzim Q-10 seviyelerini artırır. Vücudun metabolik dengesini yeniden kurmasını sağlar.
El, ayak, karın gibi vücudun birçok bölgesinde meydana gelen şişlikler çoğu zaman ödem olarak adlandırılır. Özellikle sıcak ve neme bağlı olarak yaz günlerinde yaşanan yaygın bir sorundur… – Damar geçirgenliğinin artması Vücut sıvısı, değişen şartlara bağlı olarak sürekli hareket halindedir. Başlıca besin maddeleri ve oksijeni taşıyan sıvı, hücreleri besledikten sonra tekrar damar içine döner. Ancak kılcal damarlar içindeki basıncın değişmesi su tutulumuna neden olur. Artan kılcal damar geçirgenliği sonucu sıvı, hücreler arasındaki doku boşluklarına geçer ve böylece ödem oluşur. – Hareketsizlik Fiziksel aktivite bacaklardaki kanın kalbe daha kolay ulaşmasına yardım eder. Böylece damarlardaki dolaşım hızlanır, baskı artmaz, lenf sistemi görevini daha kolay yapar ve varis gibi damar problemlerinin oluşma riski azalır. – Kötü beslenme Beslenmenin B1, B6, B5 vitamin kaynaklarından fakir olması ya da protein içeriği düşük bir beslenme vücudun su tutmasına neden olur. – Lenfatik sistem Vücudun ikincil dolaşım sistemi olan lenf sistemi, dokular arasındaki sıvının kan dolaşımına katılmasına yardımcıdır. Ancak ödem fazlalığında boğulan lenfatik sistem, dokuların etrafında toplanan sıvıyı uzaklaştırmakta yetersiz kalınca, karın, bacaklar, ayak bilekleri ve ayaklarda şişlik görülür. – Kalp, böbrek ve hipotroidi hastalıkları Kan damarları içindeki normal basınç kalbin pompalama kuvveti tarafından oluşturulur. Ancak konjestif kalp yetmezliği gibi rahatsızlıklarda bu basınç değişir. Böbreklerde vücuttaki sıvı dengesinin kurulmasında önemli organlardır ve böbrek hastalıklarında vücut sıvı dengesi olumsuz etkilenir. Hipotroidi de metabolizma yavaşladığı için lenfatik sistem sıvı dengesi kurmaz ve yaygın olarak ödem şikayeti görülür. – Enfeksiyon varlığı İnflamasyon varlığında, vücudun savunmasında görevli akyuvar hücrelerinin işini kolaylaştırmak için histamin salınımı artar. Histamin salınımı damar geçirgenliğini artırır ve bu da ödeme neden olur. – İlaçlar Doğum kontrol hapları, hormon tedavisi, ağrı kesici, ateş düşürücü ve taşikardi gibi kalp ritim bozukluğu için kullanılan ilaçlar ödeme yol açabilir. Ödem atıcı sebze ve meyve ağırlıklı diyet, ödemi ve kılcal damar sızıntılarını tedavi edici özelliğe sahip olduğundan ödemden kalıcı şekilde kurtulmanızı sağlar. Ödem atıcı beslenmede, kereviz, maydanoz, lahana, tarçın ve bergamot gibi kumarin içerikli gıdaların tüketilmesine ihtiyaç vardır. Ödemden kurtulmak için basit karbonhidrat alımının önlenmesi, az su içimi ve bunların dışında öncelik verilmesi gereken birçok nokta vardır. Vücudun su toplamasını azaltmak için: – Fazla kilolarınızdan kurtulun. – Uzun süre oturmayın ya da ayakta durmayın. – Sıcak banyo, duş yapmayın ya da saunalara girmeyin. – Ödem toplayan alana kalp yönünde ağrıya neden olmayacak şekilde sıkı masaj uygulayın.
Hiperaktivite; dikkat eksikliği, huzursuzluk, sabırsızlık, aşırı hareketlilik ve öğrenme güçlüğü gibi belirtilerle tanımlanır. Nedeni tam olarak bilinmese de bilimsel çalışmalar hiperaktivitede genetik, besleyiciliği düşük ve dengesiz beslenme gibi faktörleri işaret eder. Beslenme tedavisi, ilaç ve davranışsal terapi bu sorunu azaltıcı etkiye sahiptir… Kan şekeri dengesizliği Hiperaktif çocuklarda aşırı şeker ya da buna bağlı olarak dengesiz beslenme sonucu bazı besin öğelerinde eksiklikler saptanabilir. Bu da yatkınlığı olan çocuklarda hiperaktiviteye zemin hazırlar. Hiperaktif çocuklarda yapılan bilimsel bir çalışmada çocukların dörtte üçünden fazlasında bozulmuş glikoz intoleransı saptamışlardır. Yani glikozu hücre etkili şekilde kullanamaz ve kan şekerinde dalgalanmalar olur bu da belirtileri şiddetlendirir. Basit karbonhidrat kaynakları şeker ya da glikoz früktoz şurubu içeren içecekler (asitli içecekler, kahveler), şeker, çikolata, meyve suları, dondurma, gofret vb. gıdaların alımı sınırlandırılmalıdır. Önemli mineraller Demir ve çinko mineralleri özellikle çocukluk dönemi beyin sağlığı için önemlidir. DNA, RNA ve protein sentezinde görev alırlar. Hiperaktivite ve dikkat eksikliği olan çocuklarda sıklıkla çinko, magnezyum, kalsiyum ve fosfor eksikliği rapor edilmiştir. Eliminasyon Diyeti Hiperaktivite belirtilerinin artmasına neden olan şüpheli besinler beslenmeden çıkarılır. Bunlar; gıda katkı maddesi, koruyucu, renklendirici, aroma verici ve tatlandırıcı içeren paketli gıdalar ve alerjen riski yüksek besinlerdir. İnek sütü ve buğday alerjen riski yüksek besinlerdendir. Bu nedenle şüpheli besinler en az 3-7 gün beslenmesinden çıkartılarak belirtilerde hafifleme olup olmadığı gözlenebilir ya da güvenilir gıda intoleransı testleri ile potansiyel riskli besinler saptanabilir. Beyin kimyasallarını yönetin Amino asitlerden fenilalanin, tirozin ve triptofan nörotransmitterlerden serotonin, dopamin ve norepinefrin yapımında kullanılır. Hiperaktivite davranış bozukluğu olan bireylerde bu nörotransmitterlerin düzeyinin düşük olduğu görülmüştür. Bu nedenle fenilalanin ve tirozin kaynağı olan doğal tavuk, hindi, balık ve kırmızı et tüketin. Omega-3 kaynağı besinler Hiperaktivite davranış bozukluğu olan çocuklar, hiperaktivitesi olmayan çocuklara göre daha düşük  omega 3 yağ asitleri düzeylerine sahiptir. Omega 3 yağ asitlerinin hiperaktivite ve dikkat eksikliği olan çocuklarda sakinleştirici etkisinin olduğuna çalışmalarla açıkça dikkat çekilmiştir. Hiperaktivitesi olan birçok çocukta aşırı susama, egzama ve kuru cilt gibi gözle görülebilir belirtiler esansiyel yağ asidi eksikliğini işaret eder. Haftada 2 gün uskumru, sardalya, taze ton balığı, hamsi, somon ya da salata ve yoğurtlara keten tohumu, kabak çekirdeği ekleyerek omega 3 yağ asidi alımını artırabilirsiniz.
Egzersiz yapıyor ancak sarf ettiğiniz enerjinin karşılığını göremediğinizi düşünüyorsanız, beslenme içeriğinizi gözden geçirmenizin vakti gelmiş demektir… Hedefe ulaşmak için Egzersiz öncesi ve sonrası besin seçimleri çoğu kişinin aklını karıştırır. Yemekle egzersiz arasındaki etkileşimi anlamak, gösterdiğiniz çabanın karşılığını daha hızlı ve etkili almanızı sağlar. Egzersizin sıklığı, süresi ve yoğunluğu yediklerinizin doğru miktar ve içeriğiyle birleşince hedefinize daha kolay ulaşırsınız. Sonra Egzersiz sırasında vücudun kaybettiği su ve elektrolitleri yerine koymak egzersiz sonrası beslenmenin ilk hedefleri arasındadır. Egzersiz sırasında yıpranan kasların onarılması için kaliteli protein ve kompleks karbonhidrat kaynaklarından faydalanmak gerekir. Kefir, 1 kase kuru meyve ve kuruyemiş karışımı Burada egzersiz öncesi besin tüketiminin aşırıya kaçmaması önemli. Yağların sindirimi karbonhidratlara göre daha uzun sürdüğü için enerjinin bir kısmı sindirime kayar ve bu egzersiz sürenizin kısalmasına neden olabilir. Tavuk + Sebze sote ya da hindi füme sandviç Tavuk ve hindi etinin yapısı dallı zincirli amino asitlerden zengindir. Bu da tavuk ve hindinin egzersiz sonrası en çok tercih edilen et kaynağı olmasını sağlar. Çünkü gerek enerji gerekse kasın onarımı ve gelişmesi için dallı zincirli amio asitler gerekir. Taze meyveli yulaf ezmesi Çalışmalar egzersiz öncesi doğru karbonhidrat tüketiminin egzersiz süresi ve kalitesini artırdığı görüşündedir. Biraz yoğurt ile yarım kase yulaf ezmesi ve taze meyveleri tercih edebilirsiniz. Spor ve kafein Kafein merkezi sinir sistemi üzerinde baskı oluşturarak kas gücü ve dayanıklılığını artırır. Egzersizin ilk 20 dakikasında enerji kaynağı olarak karbonhidratlar kullanılır, sonrasında yağlar enerjiyi sağlamak için devreye girer ve egzersizinizin süresine bağlı olarak yanmaya devam eder, hatta siz dursanız bile metabolizma hızlandığı için bir süre daha yakım devam eder. Egzersiz süresini bir saate yakın tutmak ve gün sayısını artırmak daha çok yağ yakıp daha kolay kilo vermenize olanak sağlayacaktır. Omlet hayatı kolaylaştırır Kimi günler yemekle uğraşacak vaktimiz kalmaz. Üstelik spordan da çıkmış ve kendinizi eve zor atmışsanız… Mevsim sebzelerinin eşlik ettiği omletin yanında tüketeceğiniz tahıllı ekmek sizi yeniden şarj eder.
Hava ısındıkça tayt ya da pantolonlara gizlenen bacaklar yerini etek ve şortlara bırakacak. Bacak denince de selülit akla ilk gelen problemlerden biri. Peki bu soruna karşı hangi besinleri tüketmeli, nelerden uzak kalmalıyız? İşte bu soruların yanıtları… Peynir Selülit oluşumuna karşı ilk olarak dikkat etmeniz gereken, kan akışınızı yavaşlatan, doymuş yağ oranı yüksek gıdalardır. Peynir, beslenme kültürümüzde geniş yer tutar ancak kötü kullanıma da açık olan en yaygın besinlerdendir. Tavsiyem Peynir yerken miktarı abartmayın; pastörize ve aşırı yağlı olmayanları tercih edin. Etli salata ya da yemek tüketmek yerine, peynirli salata ya da peynir dilimli fırında sebze tüketin. Süt yerine yoğurt tüketmenin her zaman daha sağlıklı olduğunu unutmayın. Margarin Margarin, sıvı yağların hidrojen molekülüyle doyurulup oda sıcaklığında katı halde kalmasını sağlayan insan yapımı bir yağ çeşididir. Vücut margarini doğal kaynaklar gibi işleyemez ve kan lipitlerini bozar; bozulan lipitler de damarlara yapışır. Bu da, dokuların dalgalanmasına, selülit görünümünün artmasına ve oksijenlenmesinin azalmasına yol açar. Tavsiyem Natürel tereyağı, yemeklerde zeytinyağına alternatif ya da karışım olarak tercih edilebilir. Şeker Kolajen, cildin dolgun ve pürüzsüz görünümünü sağlayan bir proteindir. Yaş ilerledikçe selülit görünümü artar çünkü doğa kanunu olarak zaman geçtikçe kolajen üretimi de azalır. Ancak bu, selülit görünümünün artışına mani olamayacağınız anlamına gelmiyor. Tavsiyem Selülit oluşumunu artırıcı faktörleri azaltıp, azaltıcı faktörleri artırabilirsiniz. Şeker alımınızı azaltın ve bu ihtiyacınızı ağırlıklı olarak sebze, kurubaklagil, meyve ve yağlı yemişlerden karşılayın. Sodyum, vücut içi sıvı dengesinin sağlanmasından hormonların ve kasların kasılmalarına kadar birçok biyokimyasal olayda yer alır. Ancak ekstra sodyum sağlık açısından risk kaynağıdır. Sodyum oranı yüksek, işlenmiş et ürünleri (şarküteri), cips, soya sosu, barbekü sosu, hazır çorbalar, konserve besinlerden uzak durun. – Detoks suları (limonlu ya da C vitamininden zengin sebze ya da meyveleri su şişenize atın) – Bol bol greyfurt, portakal, limon, bergamot, mandalina tüketin çünkü C vitamini kolajen yapımına katkı sağlar. – Çiğ kuruyemişler, yağlı tohumlar (Esansiyel yağlar hücre yaşlanmasını yavaşlatır) – Yağlı balıklar, doğal tavuk, hindi ve kuzu eti – Karabuğday (Tam protein kaynağıdır, bel bölgesini inceltir ve doyurucudur) – Maydanoz, tere, roka, kuzukulağı, tere gibi koyu yeşil yapraklı sebzeleri bolca tüketin.
Polikistik Over Sendromu (PCOS), üreme çağındaki kadınların yüzde 5-10 arasındaki oranı etkileyen kronik adet düzensizliğiyle ilişkili metabolik bir rahatsızlıktır. Ergenlik dönemindeki kızlarda ve kadınlarda, diyet ile egzersiz gibi bazı yaşam tarzı değişiklikleri tedavinin ilk aşamasıdır… Belirtileri nelerdir? Adet düzensizlikleri; anormal tüylenme; kısırlık; yara izi bırakan sivilcelenme; kilo vermede zorluk; rahim kanseri; diyabet ve insülin direnci; yüksek kolesterol; yüksek tansiyon… Düzenli egzersiz iyileşme sağlıyor Amerikalı ve Kanadalı kadın hastalıkları ve doğum doktorları komitesi, artmış egzersiz ve kilo kaybıyla birlikte değişen beslenmenin PCOS kaynaklı diyabet riskini düşürdüğünü belirtiyor. Bu nedenle PCOS tedavisinin ilk basamağı olarak beslenme ve yaşam tarzı değişikliğinin hedeflenmesi gerekiyor. Bu iki alanda yapılacak iyileştirme, obez kadınların yumurtlama döngülerini iyileştirirken, PCOS'lu kadınların doğurganlığını da artırıyor. Ayrıca PCOS'lu obez kadınlarda kilo kaybı, androjen yüksekliğine bağlı semptomlarda da iyileşme sağlıyor. Bir bilimsel çalışmaya göre, beslenmesi dengelenen obez PCOS kadınların metabolik ve hormonal parametreleri 4-12 haftada olumlu gelişmeler gösteriyor. Aynı zamanda da kilo kaybıyla birlikte tüylenmeleri azalıyor, adet döngüleri yüzde 30 oranında düzene giriyor ve glikoz toleransıyla lipit seviyeleri iyileşiyor. PCOS diyeti nasıl yapılır? Omega 3 takviyeli bir diyet, karaciğer yağlanmasını azaltır ve kardiyovasküler hastalık riskini düşürür. Bunun için haftanın en az üç günü beslenmenizde sağlıklı pişirilmiş balık yemeyi tercih etmelisiniz. Yapılan başka bir çalışmada, PCOS hastalarının beslenme programına 12 hafta boyunca soyalı besinler eklenmiş ve insülin direnci, hormonal durum, trigliserid ve oksidatif stres göstergelerinin önemli ölçüde gelişme gösterdiği saptanmıştır. Damarları kolesterol plaklarından temizleyen iyi kolesterolü artırmak için egzersiz rutini oluşturulmalıdır.   D vitamini eksikliğine dikkat! Güncel başka bir çalışmada PCOS tanılı fazla kilolu ve obez bireylerde kilo kaybını sağlayıcı kalori kesiminin metabolik etkileri gözlenmiş, beslenme planının takibi sonucu DNA hasarının ve kardiyometabolik risk faktörlerinin azaldığı saptanmıştır. Bazı bilimsel araştırmalar da, metabolik sendrom ile D vitamini eksikliği arasındaki ilişkiye ışık tutar. Bu nedenle diyetinizde, çilek, ahududu, böğürtlen, elma, portakal, nar gibi glisemik indeksi düşük meyveleri tercih etmenizde yarar var.  
Bağırsaklar, tüketilen besinlerin vücut tarafından kullanılması için emildiği yerlerdir. Hepimiz dönem dönem bağırsak sorunu yaşarız ama bu durum sıklaşmaya başladığında can sıkıcı bir hal alır. Huzursuz bağırsak sendromu, gaz, bulantı, kramp, ishal, kabızlık gibi yakınmalar yaşam kalitemizi olumsuz etkiler… Huzursuz bağırsak sendromu, gastrointestinal yolun çalışma şeklindeki değişikliklerden kaynaklanan işlevsel bir bozukluktur. Bu sendrom çölyak ya da kolit gibi endoskopik taramalarla belirlenmez çünkü bağırsak florasına zarar vermez. İlaç, antidepresan, çölyak olmayan glüten ya da laktoz hassasiyeti, probiyotik ya da lif takviyeleri, stres kaynaklarını azaltıcı psikolojik terapiler tedavinin tamamlayıcısı olabilirken, kronikleşen yakınmaların azalmasını sağlayan doğru beslenme tedavisi ilk başvurulacak olandır. Sendrom kaynaklı sorunları engellemek için önerilen net bir beslenme şekli yoktur. Gaz, bulantı, kramp, ishal ve kabızlık gibi yaşanan yakınmaya bağlı olarak edinilmesi gereken beslenme alışkanlıkları ve tedavi önerileri farklılaşır… – Brokoli, karnabahar, lahana, fasulye, mercimek ve gazlı içecekler gibi yiyeceklerden kaçının. – Sakız çiğneyin ya da pipetle bir şeyler için. – Yağlı yiyecekler ve kızartılmış besinlerin tüketimini en aza indirin. – Büyük öğünler yerine az ve sık beslenin. – Laktoz intoleransı şüphesi varsa süt, yumuşak peynirler, dondurmadan kaçının, sert peynirler ve laktoz içermeyen süt ürünlerini tercih edin. – Yeterli miktarda su tüketin. – Bağırsak hareketliliği çoksa kafein ve alkol alımını sınırlandırın. – Şeker alkolü içeren yapay tatlandırıcılardan kaçının. – Çözünebilir lif kaynağı besin tüketimini artırın. – Şeker, nişasta gibi basit karbonhidrat alımını sınırlandırın.
Baharın gelişiyle birlikte çoğumuzu yorgunluk hissi sarar. Bu ayları tadını çıkararak yaşamak, enerjik ve pozitif olmak için beslenme önerilerime bir göz atın derim… Baharda çabuk hazırlanan, gezmek gibi sizi ruhen doyuracak başka aktivitelere daha çok vakit ayırmanızı sağlayacak kadar çabuk pişen yemekler hazırlayın. Haşlama et çeşitleri, taze sebzeler, çıtır çıtır salatalar ya da tatlı isteğini tıkayan meyveler ve sıvı alımınızı da artıran çorbalar bahar havası için en iyi seçenekler arasında. Üstelik bahar mevsimi, ağır ve yüksek enerjili yiyecek seçimlerinizden vazgeçmek için de harika bir zaman. Yağlı yiyeceklerin sindirimi ve yakılmasında karaciğer ve safra kesesine büyük rol düşer. Ne kadar iyi çalışan, temiz bir karaciğeriniz varsa, yağ yakımı da o denli rahat olur. Bir-iki gün yağ tüketimini azaltmanız, yağlardan kurtulmanız konusunda rampa etkisi yaratabilir. Ayrıca yağ tercihlerinizde zeytinyağı, Hindistan cevizi yağı gibi orta zincirli yağ asitlerini içeren yağlar ya da üzüm çekirdeği yağını tercih edebilirsiniz. Doğallıktan uzak besinler tükettiğinizde karaciğer yorulur ve yağları parçalayıp enerji elde etmesi, vücudu temizlemesi zorlaşır. Sürekli aynı tarz beslenme ya da sınırlı besin çeşitliliği kilo vermeyi zorlaştırır. Beslenmenizde zaman zaman yüzde 43 oranında protein, yüksek oranda vitamin ve mineral içeren filizleri (yonca filizi, soya filizi, ayçiçeği filizi) ya da çeşitli yeşilliklileri tercih edin. Salatalarınızı etle değil, haşlama, kurubaklagil ve esansiyel yağ asidi zengini meyvelerle tatlandırın ya da enginar, semizotu, bebe ıspanak, karahindiba, su teresi, pancar yeşilliklerini deneyin. Bu tarz yeşillikler karaciğer sağlığınıza olumlu anlamda etki eder. Bu sebzelerin yapraklarındaki lifler bağırsak yüzeyini de temizleyerek kan şekerini kontrol altına alır, kilo vermeyi ve toksinlerden arınmayı sağlar. İlkbaharda protein kaynağı olarak bitkisel kaynaklara öncelik verin. Yağlı tohumlar ve glisemik indeksi düşük yüksek protein içeren tahıl ve kurubaklagilleri beslenmenize ekleyin. Bezelye, fasulye çeşitleri, mercimek, siyez, kinoa ve amarant gibi seçenekler ekmek tüketiminizin de önüne geçer. Ayrıca ölçülü tüketildiğinde Antep fıstığı da karaciğer temizliği için birebirdir. Mevsim geçişlerinde görülen alerjilerin burun akıntısı gibi semptomlarına karşı probiyotik kaynağı yoğurt, kefir gibi besinleri daha çok tüketin. Çünkü bilimsel araştırmalara göre bu tarz besinlerin düzenleyici fonksiyonu olan T hücre yüzdesini artırarak, mevsim değişimine karşı toleransı yükselttiği saptanmıştır. Ayrıca çörekotu, civanperçemi, antibiyotik özellikli papatya, yüksek C vitamini içeren maydanoz, ısırgan otu veya antihistamik etkisi olan soğanın alerjiye karşı iyi geldiği de düşünülür. Isırgan, dereotu, taze soğan, sarımsak, turp, yeşil elma, turşu, sirke, limon, karahindiba, kuzu kulağı, rezene, kuşkonmaz, brokoli, karnabahar, kinoa gibi buruk, ekşi tada sahip yiyecekler yağların parçalanmasına yardım eder ve depresyona karşı savaşta etkilidir.
Mevsim geçişlerinde değişen vücut ritmi, bağışıklık sisteminde dalgalanmalara yol açıyor. Doku ve hücrelerin kendini savunabilmesi, güçlü olabilmesi için ihtiyaç duyduğu başlıca  vitamin ve mineraller vardır… Antioksidan vitaminler olan A, E ve C vitaminleri vücutta hastalık nedeni olan serbest radikal avcılarıdır. Bu vitaminler solunum ve sindirim sistemini kaplayan mukus üreten hücrelerin yapısı ve işlevini korumaya yardımcıdır. Bu sayede enfeksiyonlara karşı set görevi görür ve bağışıklığı koruyup desteklerler. A, E ve C vitaminleri özellikle mor, kırmızı, turuncu ve sarı renkteki meyve ve sebzelerde bulunur. Bu vitaminleri almak için günde 3-4 porsiyon meyve ve 4-5 porsiyon sebze tüketmek yeterli olur. Bağırsaklar, bağışıklık sisteminin üssüdür. 100 trilyondan fazla faydalı bakteriye ev sahipliği yapar. Sağlığa yararlı bakteri ve mantarlara ise probiyotik denir. Probiyotik bakterilerin yaşaması için prebiyotik gıdalara ihtiyaçları vardır. Bu nedenle beslenme listenizde yoğurt, kefir, peynir gibi fermente süt ürünleri ya da tarhana, turşu, sirke gibi mayalanmış besinlere yer vermelisiniz. Bu mineral bağışıklık sistemine dair hücrelerin normal gelişimi ve işleyişi için büyük önem taşır. Çinkonun en iyi kaynakları deniz ürünleri, kırmızı et, süt ürünleri, bezelye ve mercimektir. Yeterli demir seviyesi bağışıklık sisteminin düzgün çalışabilmesi için gereklidir. Kırmızı et, balık, hindi, tavuk, fasulye, mercimek demir içeren başlıca besinlerdir. Demir minerali vücudumuzda birçok hücresel işlevde kullanılır. Zaten demir minerali hücrelere oksijen taşıyan hemoglobinin yapı taşıdır. Eksikliğinde halsizlik ve yorgunluk belirtileri kaçınılmaz olur. En önemli antioksidan bileşiklerdendir. Selenyum birçok besinde bulunur. Midye, ton balığı, sardalya, kırmızı et, hindi, tavuk, yoğurt, ceviz selenyum mineralinin başlıca kaynaklarına örnek olarak verilebilir.
Beslenme; kas, eklem ve kemik sağlığıyla yakından ilişkilidir. Sağlıklı bir diyet yapmak, kemik dokusunun korunması ve onarımını sağlayarak kemik erimesi riskini azaltır. Kas ve iskelet sistemi şikayetlerinin de azalmasına yardımcı olur… Kalsiyum minerali kemiklerin yüzde 99'unu oluşturur. Ancak kalsiyumun emilimi için D vitaminine ihtiyaç vardır. 19-50 yaş arası kadın ve 19-70 yaş arası erkekler için günlük kalsiyum ihtiyacı 1000 mg'dır. Süt ve süt ürünleri, kemik sağlığı için protein ve diğer mikro besin öğelerini de içerir. Brokoli, lahana gibi yeşil yapraklı sebzeler; portakal, kayısı, kuru incir, dut gibi meyveler; kılçıklarıyla yenen balıklar; badem, ceviz, fındık, susam gibi yağlı yemişler kalsiyum kaynaklarındandır. Yetişkinlerin günlük D vitamini ihtiyacı 600 IU'dur. Uskumru (100 gr'ı 350 IU); somon (100 gr'ı 285 IU) sardalya (100 gr'ı 184 IU); yumurta (50 gr'ı 35 IU); karaciğer (100 gr'ı 35 IU) D vitamininden zengindir. Ancak bu çarkın dönebilmesi için başka besin öğelerinin varlığı da önemlidir. Bunlar; Proteini düşük bir beslenme kas kayıplarını hızlandırır. Zayıflayan kaslar kemiklere daha çok yük bindirir ve düşme riskini artırarak kemiklerin kırılma riskini çoğaltır.  Kırmızı et, hindi, tavuk, balık yanı sıra yumurta ve süt ürünleri de kaliteli hayvansal protein kaynaklarıdır. Kuru baklagiller, kuruyemişler, yağlı tohumlar ve soya başlıca bitkisel protein kaynaklarıdır. Kemik dokusu mineralizasyonu ve yenilenmesinde çinko minerali de önemli görev alır. Yaşlılarda hafif derecede çinko minerali eksikliği görülebilir. Kırmızı et, kümes hayvanları ve kuru baklagiller çinko kaynağı besinlerdir. Bilimsel çalışmalar, meyve ve sebzelerdeki bir takım vitamin, mineral ve alkalin tuzların kemik sağlığı üzerine olumlu etkileri olduğunu gösterir. Çalışmalar yüksek sebze, meyve tüketiminin yaşlı kadın ve erkeklerde kemik yoğunluğunu koruyucu etkisi olduğunu ortaya koymuştur. Kandaki yüksek homosistein değerleri düşük kemik yoğunluğuna işarettir. B6, B12 ve folik asit homosisteini vücut tarafından kullanılabilen başka amino asitlere çevirir. Diyetteki bu vitaminler osteoporoza karşı koruma sağlar. Magnezyum eksikliği az rastlanan bir durum olsa da, yaşlı bireylerde emilimsel faktörlerin azalmasına bağlı olarak risk oluşturabilir. Yeşil sebzeler, kuru baklagiller, kuruyemişler, yağlı tohumlar, öğütülmemiş tahıllar ve balık zengin magnezyum kaynaklarındandır. Kemiğin doğru mineralizasyonu için K vitaminine ihtiyaç vardır. Marul, ıspanak, lahana gibi yeşil yapraklı sebzeler, peynir ve karaciğer K vitamini kaynaklarındandır.
İşyerinde çok stresli bir gün geçirdiğinizde, sevgiliniz ya da eşinizle tartıştığınızda kendinizi mutfakta bulup karnınız acıkmadığı halde yemek yiyerek sakinleşiyorsanız ve kilonuz her geçen gün artıyorsa bunun nedeni duygusal açlık olabilir! Ancak bu durumdan kurtulmak çok da zor değil. İşte sizi kendinize getirecek besinler… Her şey kalori hesabından ibaret değildir. Günlük kalori ihtiyacının ağırlıklı olarak sağlıklı besinlerden karşılanmaması iki, üç gün, olmadı bir ay sonra bir şeylerin iyi gitmediğini hissetmenize neden olur. Bir de bakmışısınız ki hayat çok tatsız. İster kilo almak ister vermek ya da hastalığa uygun beslenmek olsun, sizi günlük iş rutininizden alıkoymamalıdır. Glisemik indeksi kontrollü diyetler doygunluğu daha kolay hissetmenize ve daha kaliteli beslenmenize neden olur. Bu nedenle un, şeker, pirinç ve aşırı tuzdan uzak durun. Unutmayın her şeyin bir muadili vardır. Yeteri derecede posa içermeyen bir şekilde beslenmek vücudunuzun arınmasına engel olur.  Bu nedenle posası bol, rengarenk sebze ve meyveler tüketmek günden güne kendinizi daha iyi hissetmenizi sağlar. Selenyum, minerali kuvvetli bir antioksidandır. Beyindeki oksidatif stres depresyonla alakalıdır. İyi hissetmek için ihtiyacınız olan bir içeriktir. Selenyum kaynakları tam tahıllı besinler, kuruyemişler, kurubaklagiller ve görünür yağı alınmış kırmızı et, kümes hayvanları, kabuklu deniz ürünleri ve sardalya, somon gibi deniz balıklarıdır. Birlikte tüketilen pirzola, barbunya ya da deniz balığı, mevsim yeşili salata sandığınız kadar etkisiz değildir. Folik asit ve B12 vitamini birlikte çalışarak sinir sistemi hücrelerini yeniler ve çeşitli metabolik süreçleri destekler. Bu vitaminlerin yetersizliği, depresif ruh hali, bipolar bozukluklar, nöropati vb. rahatsızlıklarla ilişkilidir. Eksikliğinde homosistein değerlerinde görülen yükselme, bu vitaminlerin kalp rahatsızlığı yaşayanlar için de önemli olduğunu gösterir. Bu nedenle kahvaltıda ıspanaklı, maydanozlu omletler, ana öğünlerde ise balık, görünür yağı azaltılmış et çeşitleri ve fasulyegillere öncelik verilebilir. Diyetle alınan yağ atıştırma isteğini azaltır. Ancak çok yağlı olduğundan ağır yemekler sizi neredeyse yediğinize pişman eder ve sindirim şikayetleri başlar. Bu nedenle daima yüksek oranda doymuş yağ içeren (görünür yağlı kırmızı etler ya da tavuk derisi gibi) hayvansal kaynaklı yağları kararında tüketin. Basit bir örnek vermek gerekirse, bir köfte kadar et, bir tatlı kaşığı yağ içerir. Vücudun D vitamini düzeyi düştüğünde kemik dokusu yıkımı artar ve kemik erimesi hızlanır. Daha az bilinense, D vitaminin vücutta bir hormon gibi görev yaptığıdır. D vitamini yetersiz alındığında ya da deposu azaldığında duygusal durum bundan olumsuz etkilenir; hatta yağ yakmakta zorlanırsınız. D vitamini eksikliğinde regl öncesi sendromun, mevsim geçişlerinin, nedeni belirtilmemiş duygu durum bozukluklarının hatta major depresif bozuklukların görülme riski artar. D vitaminin asıl kaynağı güneş ışığı iken besinler yoluyla yağlı balıklar, tavuk, dana ciğeri, yumurta sarısı ve süt ürünlerinden de karşılayabilirsiniz.
“Su içsem yarıyor!”, “Ne yapsam bir türlü kilo veremiyorum!” diyorsanız; bu yakınmalar şeker hastalığı başta olmak üzere pek çok ciddi sağlık sorununa yol açabilen insülin direncine işaret edebilir… Sağlıklı beslenmiyor, yeterince hareket etmiyor ve uyumuyorsanız yüksek ihtimal fazla kilolarınız ve buna bağlı olarak gelişen insülin direnciniz vardır. Kan şekeri (glikoz), hücrelerin ana yakıtıdır. Yapı taşı hücreler, glikozu kullanabilmek için pankreas tarafından salgılanan insüline ihtiyaç duyarlar. İnsülinin hücrelere girişi ise insülin reseptörleri sayesinde olur. Kronikleşen basit karbonhidrat ve yağ içeriği yüksek beslenme, süreç içinde bu reseptörleri duyarsızlaştırır. Duyarsızlaşan reseptörler glikozun hücre içine girişini sağlayamaz. Kullanılamayan glikozlar kanda artmaya, pankreas ise artan glikozun hücre içine girişini sağlamak için insülin salgılamaya devam eder. Etki-tepki mekanizması bozulan vücutta hiperglisemi ve hiperinsulinemi görülür. Başlıca sorun, yanlış besin tüketimine bağlı doymama, sürekli atıştırma, artan kilo ve yağ kitlesidir. Düşük glisemik indeks Karbonhidratlar beslenmenin önemli bir parçasıdır ancak kompleks karbonhidrat olanlar. Düşük glisemik indeksli besinler kan şekerini dengeli yükseltir; genel olarak doğal, yüksek besin değerine sahip, lifli besinlerdir. Mevsiminde sebze ve meyve, kurubaklagil ve tam taneli tahıllar kompleks karbonhidratlara örnek olarak verilebilir. Zeytinyağı Tekli doymamış elzem yağ asidi omega 9'un kaynağıdır. Omega 9 yağ asidi, kronik inflamasyonla savaşır. Alzheimer, kardiyovasküler hastalıklar, metabolik sendrom, diyabet, artrit, kanser hatta obezite kronik inflamasyonun neden olduğu hastalıklara örnek olarak verilebilir. E vitamini içeriğiyle de cilt dostu besinlerin başında gelir. Nişastasız sebzeler Sebzelerde bulunan magnezyum, potasyum ve lif, insülin direncini azaltarak insülin hassasiyetinin artmasını sağlar. Nişastasız sebzeler, 100 gramı yaklaşık 5 gramdan az karbonhidrat içeren sebzelerdir. Nişastasız sebzeler düşük kalorili, A, C ve K vitaminlerinden zengindir. A vitaminini havuç ve ıspanaktan, bağışıklık sistemi desteklemesi için kemik erimesine karşı K vitaminini brokoli ve koyu yeşil yapraklı sebzelerden, hücre koruyucu C vitaminini ise biber, brokoli ve bürüksel lahanasından yüksek oranda alabilirsiniz. Kuru baklagil ve tam tahıllar B12 hariç B grubu vitaminlerini yüksek oranda içerir. Kuru baklagiller doyurucu ve protein ve mineral içeriği yüksek besinlerdir. Et tüketimi Et çeşitlerinin karbonhidrat içeriği yoktur ve bu nedenle insülin salınımında dalgalanmalara yol açmaz. Ancak unutulmamalıdır ki besin çeşitliliği dengeyi sağlar ve sağlığı korur. Bunun için sadece et ağırlıklı beslenmek yetmez. Fazla protein alımına bağlı risklerin artmasına yol açar. – Un, ekmek, pirinç, makarna (özellikle beyaz olanları) – Alkol – Şeker ilave edilmiş her türlü besin – Paketli ve işlenmiş ürünler – Doymuş yağlı besinler – Süt ürünleri ve meyve (aşırıya kaçmamak kaydıyla tüketilebilir)
Her annenin sütü kendi bebeğine özeldir çünkü doğum zamanına göre gelişim evrelerinde ihtiyaç duyduğu içerik buna göre şekillenir. Çoğu anne, sütünün miktarı ve yeterliliği konusunda endişe yaşar. Oysa bunu takip etmek oldukça kolaydır. Bebeğinizin aylara göre kilo artışı size yol gösterecektir… Anne sütünü artırmak için yapmanız gereken yeterli ve dengeli beslenmenizdir. Her zaman söylerim mucizevi besin yoktur. Önemli olan ihtiyacınız olanı doğru kombinlenmiş beslenme programı içinde almanızdır. Sütünüzün kalitesini artırmak ve kendi depolarınızı korumak için, artan ihtiyaçlarınıza uygun beslenmeniz, sağlığınızı korumanız hatta geliştirmeniz için son derece önemlidir. Yeterli ve dengeli beslenmeyen çoğu annenin gebelik süreci sonunda diş kaybı ve saç dökülmesinin arttığı ya da ilerleyen yaşlarda görülen kemik erimesine daha kolay yakalandığını gözlemlenir. Emziren anneler günde ortalama 750-800 ml süt üretirler. Böylece hem daha kolay yağ yakıp kilo kaybederler hem de bebeğine ihtiyacı olan en uygun, kolay sindirilebilir, hijyenik ve ekonomik besini sağlamış olurlar. Anne sütü  hiçbir mamanın sağlayamayacağı büyüme ve bağışıklık kuvvetlendirici faktörleri içerir.Bebeğinizin ilk 4-6 ay sadece anne sütüne ihtiyacı vardır. Anne sütünden vazgeçmeden önce her yolu denediğinizden emin olmanız çok önemlidir. – İlki düzenli ve sabırlı bir şekilde emzirmeye devam etmek çünkü siz emzirdikçe sütünüz üretilmeye devam edecek. Eğer bir an önce eski halinize dönmek istiyorsanız, emzirmek iki saatlik kardiyo egzersiz kadar kalori kaybettirir. m Doğum sonrası ilk birkaç gün anne sütü yeterli gelmiyorsa, bebeğe hemen mama biberonu verilmemelidir. – Günlük üç litre su tüketmeniz çok önemlidir. – Mide asidi ve gaz sıkıntısı yaşatabilen çay, kahve kola gibi kafeinli içecekleri ılımlı miktarda tüketmeniz yararlı olacaktır.
Et, tavuk, hindi kaynaklı proteinler doymuş yağdan zengin oldukları için fazla tüketildiklerinde kolesterol değerlerini yükseltici etki gösterir ve asidik yani enflamatuvar etkiye neden olur. Üstelik bütçenizi ve sindirim sisteminizi zorlayabilir. İşte tam bu noktada, et dışı protein kaynakları yardımınıza koşar. Bunlar tam protein ve kombine proteinler olarak ayrılırlar… Süt grubu Peynir, yoğurt, kefir ve süt, et dışı protein kaynakları grubunda yer alır. Orta zincirli yağ asitlerinden zengin olan bu grubun yağ asitleri karaciğer dostudur. Miktarı artırıldığında kolesterol değerlerinde yükselişlere neden olur. Eğer ‘doymuş yağ sınırlı' bir diyete ihtiyacınız varsa, yarım yağlı ya da az yağlı süt grubu besinleri tercih edebilirsiniz. Lor peyniri, yarım yağlı pastörize süt, light kefir örnek olarak verilebilir. Kinoa Kinoa, yetişkinler için elzem olan sekiz esansiyel amino asidi de bünyesinde içerir. Kinoayı tüketmekte zorlanıyorsanız, bulgur ya da makarnayı hazırladığınız gibi pişirip tüketmeyi deneyin. Chia ve keten tohumunu da beslenmenize ekleyebilirsiniz. Yumurta Bir adedi sadece 70 kalori olan yumurta tam ve en kaliteli proteindir. Yumurta, ihtiyaç duyduğunuz yapı taşlarının hemen hemen hepsini içerir. Yumurta içeriğindeki B2, B12, E vitamini ve iyot minerali sayesinde sinir sistemi, bunların yanı sıra omega 3 içeriğiyle beyin fonksiyonlarını destekler. Bir orta boy yumurta 175 miligram kolesterol içerir. Bu nedenle risk grubundakilerin daha ölçülü tüketmesi gerekir. Kurubaklagiller Kuru baklagillerin çoğu etten daha yüksek oranda protein içerir ancak biyoyararlık olarak ele aldığımızda et gibi yüksek emilime sahip değildir. Kurubaklagillerde eksik kalan lizin ve metionin amino asitleri tahıllardan karşılandığında protein zinciri tamamlanır. Böylece kolesterol içermeyen yağ miktarı yemeği hazırlarken kullandığınız yağın kalitesine bağlı olarak şekillenir. Kuruyemişler Kuruyemişler adeta bir mineral madenidir. Başlıca selenyum ve E vitamini içeriğiyle serbest radikal avcılarıdır. Sinir dostu tekli doymamış yağ asitlerinden oldukça zengindirler. Bu nedenle özellikle yoğun stres yaşayan bireylerde günlük 1 avuç taze kuruyemiş ve doğal yoğurt tüketimi yararlarına olur. Bir avucu, 1 köfte kadar protein içerir ve yaklaşık 170 kaloridir.
Kahvaltı yapmamak, genellikle light gıdalar tüketmek, aç karnına sirke ya da sıcak su içmek, yanlış diyet tabularından sadece birkaçı… FAZLA KAHVE TÜKETİMİ Kahve kafein kaynağıdır. Kafeinin iştah baskılayıcı, metabolizma uyarıcı, antioksidan ve su kaybını arttırıcı diüretik etkileri vardır. Kahve aynı zamanda mide asit salgısının da artmasına neden olur. Buda açlığın artmasına neden olabilir. Fazla tüketildiğinde ödem oluşumunu artırır. Kafein tüketiminin günde 400 mg' ı aşması sağlık sorunlarına neden olabilir. 1 kupa filtre edilmiş kahve yaklaşık olarak 100 mg kafein içerir. Kafein duyarlılığı bireyden bireye farklılık gösterir. Kahve tüketiyorsanız önerim günlük 200mg kafein miktarını aşmamanızdır. AÇ KARNINA SİRKE TÜKETMEK Sağlıksız yaşam tarzı vücudun asit yükünün artmasına neden olur. Artan asit ortamda kilo vermekte zorlaşır. Bozulan PH dengesi de hastalık, iltihaplanma ve enfeksiyonlara neden olur. Asidik PH a sahip sirke vücutta bazik ortamı artırır. Ancak boş mideye değil bir miktar bal ile sulandırılıp tüketilmesi mideyi rahatsız etme durumunu azaltır. Bu karışım fermente yollarla elde edilen koruyucu içermeyen doğal sirke ve doğal bal ile olması asit reflü, mide ekşimesi yanı sıra kötü kolesterol ve trigliserit değerlerini de düşürür. ÖĞÜN ATLAMAK En sık atlanan öğün kahvaltıdır. Ancak çoğu çalışmada kahvaltı etmeyenlerin daha kilolu olduğu gösterilmiştir. Öğün atlamanız size bir sonraki öğünde istediğinizi yiyebileceğiniz fikrini verebilir. Fakat uzun süre açlığa kendini ayarlayan metabolizma kendini yavaşlatır. Vücut daha çok aldığı enerjiyi depolamaya kitlenir ve buda yağlanmanızı arttırır. Sindirim sisteminin çalışması enerji harcaması demektir. Bunun için öğün tüketiminden gelen kaloriden korkmayın sadece yakabildiğiniz kadar yemeye kendinizi ayarlayın. Kahvaltının yapılıp yapılmaması hem çalışma performansına hem de gün içi iştahı dengeleyen hormonların dengesini bozar. SICAK SU YAĞ YAKAR İçine limonda sıksanız işe yaramayacaktır. Burada asıl anlatılması gereken belki de su içerken hangi noktalara dikkat etmenizin gerektiğidir. • Suyu genelde yemeklerle birlikte tüketmeyin çünkü midenin asiditesini bozacağı için sindiriminizi zorlaştırıp, hazımsızlık sıkıntısı yaşatabilir. • Su içmek metabolizmanızı hızlandırır ve yağ yakımı için hücrenin içine su alması gereklidir. • İçeceğiniz soğuk su midenizi çabuk terk eder bu nedenle zayıflama programlarında sıcak içeceklere önemle yer verilir. • Öğün aralarında tüketiyor olmanız açlık hissi ile karışan susuzluk hissinin tatmin eder ve atıştırma isteğini azaltır. • Yemeklerle birlikte alınan su aynı zamanda midenin boşalmasını da hızlandıracağı için daha çabuk acıkmanıza neden olabilir. • Günde en az 2 lt su tüketin ve bunu gün içine paylaştırın. Sıcak günlerde ya da aktivitenizin arttığı zamanlarda bu miktar yükselecektir. • Su içmekte problemi olanlara suya aroma katan sevdiği bir meyveyi kesip şeffaf bir sürahiye koyup uyaran faktörleri arttırmasını önerebilirim. Özellikle portakal, limon, nane ve ananas çok yakışıyor. LAKSATİF KULLANIMI Kabızlık tedavisinde uzun süreli olmadan kullanılan bu tedavi zayıflama aracı değildir. Sonuçta bağırsakların daha da pasifleşmesine neden olarak bağırsak florasının bozulmasına neden olur. Fazla miktarda sıvı kaybetmenize bağlı olarak yoğun mineral kaybına yol açar. Vücudun bozulan ozmotik dengesi sonucu tansiyon düşüklüğü ve bayılmaya kadar giden tablolara yol açabilir. DİYET ÜRÜNLER KULLANMAK Daha az kalori alacağınız doğru. Diyet ürünlerin en iyi yanı tam tahıllı, kepekli, yulaflı, çavdarlı vb. unlardan üretiliyor olması. Böylece glisemik indeksi yüksek, yağ içeriği fazla olan şeçenekler yerine daha uygun olan alternatifini tüketiyorsunuz. Ancak ben diyet ürün taraftarı değilim. Porsiyonların ufaltılıp ya da değişimin gücünün kullanılıp kişiyi bir soyutlanma psikolojisinden kurtarma taraftarıyım. Sonuçta günlük toplam enerjinin % 10 ‘nun basit şekerli yiyeceklerden gelmesinin geri dönüşümsüz zararları yoktur ve beslenme kılavuzlarında da böyle bir imtiyaza yer verilir. Ayrıca hem psikolojik hem de fizyolojik tokluğu daha az süreceği için arkasından gelen öğünün kalori değerinin yüksek olması ya da light üründen fazla miktarda tüketilip aradaki farkın kapatılması hatta aşılması söz konusudur. Light ürünlerde yapılabilen maksimum enerji kısıtlaması yağ ve karbonhidrat içeriğinin azaltılarak % 30 ila 50 arasında kalorisinin azaltılmasıdır. Birde kullanılan tatlandırıcılar söz konusudur. Şekerden gelen enerjileri azaltılsın diye sıklıkla ucuz tatlandırıcılar kullanılır ve buda şekerlisini tüketseniz daha iyi olacaktı dedirtebilir. Tatlandırıcılardan maltoz içerikli olanlar daha masum olanlarıdır. Etiket bilgisi okumayı alışkanlık haline getirin. ZAYIFLAMA HAPLARI VE BESİN DESTEK TAKVİYELERİ Zayıflamayı beraberinde getiren hapların birçoğu bilimsel çalışmalarla desteklenmez. Birçoğu iddia ettiklerini gerçekleştiremezler ya da geçerliliğini uzun süre koruyamaz. Hormonal dengeniz yerindeyken 3-5 kilo vereceğim diye metabolizma hızına etki eden hormonal haplar almak vücudun iç dengesini sarsar. Besin takviyeleri ancak kan tahlilleri sonucu vücudunuzda eksikliği söz konusu ve yiyecekler yoluyla düzeltilmesi söz konusu değil ise size yararlı olabilir. Aldığınız takviyenin gerçekten ne işe yaradığını iyice sorgulayın.
Kolajen yapısal bir proteindir. Bu yapısal protein başlıca cilt, eklemler ve vücudumuzdaki diğer bağ dokularda yer alan en yaygın protein çeşididir. Kolajen, daha genç görünen bir cilt, güçlü eklemler, saç ve tırnaklar için gerekliliği fark edilince tüm dünyanın gözdesi haline geldi. Peki doğal kaynakların hangileri yani hangi besinler vücutta kolajen yapımını destekler? İşte yıllara meydan okumak için igerekli besinler… Vücudumuz kolajeni doğal olarak üretir ancak yaş ile birlikte üretilen miktar düşer. Azalan kolajen cilt elastikiyetinde azalma, sarkma, kırışıklıklara ve eklem yıpranmasına neden olur. Öyleyse vücudun düşen üretim kapasitesini yiyecekler ile desteklemeyi kim istemez ki. Üstelik takviye olarak alınan ürünlerin biyo-yararlılık (vücutta etkili kullanımı) açısından işe yararlılığı konusu tartışmalı iken… Çünkü tarifin sadece bir maddesi ile istenen etkiyi beklemek hata olur. Döngünün işe yarar şekilde işlemesi için doğal besinlerde bulunan diğer bileşiklere de ihtiyaç vardır. Hindi eti Birçok esansiyel yağ asidi kolajen üretiminde rol alır. Bu nedenle yeterli protein tüketimi de kolajen yapımında önemlidir. Hindi eti lizin amino asidinden zengindir. Kolajen yapımında prolin, glisin, lizin amino asitleri yaygın olarak görev alır. Lizin amino asidi vücudumuzda sentezlenemediği için ancak yiyecekler yoluyla dışarıdan alınabilir. Hindi eti ayrıca kolin kaynağıdır ve kolinde metabolik yollarda kolajen üretimi için glisine çevrilir. Kaju ve soya fasulyesi de kolin kaynağıdır. Domates Kolajen üretimini azaltan ya da yıkımını arttıran diğer etkili nedenler ise havadaki ya da diğer kirlilik nedenleri ve ultraviyole ışıklarıdır. A vitamini olarak da bilinen karotenoid ailesinin bir üyesi olan likopen güçlü bir antioksidandır. Likopenin zengin kaynaklarından domates kolajen seviyenizi korumaya yardımcıdır. Örneğin et yemeklerinin yanına hafifçe ısıtıp likopen miktarını daha da arttırdığınız dilimlenmiş domatesler sağlıklı bir alternatif olacaktır. Yumurta Sinir hücreleri iletiminde, hücre zarının yapısının korunmasında ve safra kesesi regülasyonun da görev alan bir B vitamini türü olan kolinin kaynağıdır. Yumurta sarısı kolajen üretimine katılan amino asitlerden biri olan glisine dönüştürülen kolinden zengindir. Kolin içeriği zengin olan diyet ile kolajen yapımı artar. Kolin vitamini nohut, kuru fasulye ve karnabahar gibi vejetaryen besin seçeneklerinde de yer alır. Kırmızı dolmalık biber C vitamini sağlıklı bir kolojen üretimi için en önemli bileşiktir ve kırmızı dolmalık biberde en yüksek oranlarda bulunur. Diyette C vitamini yeterli olamayınca vücut kolajen üretimini azaltır. Sadece yarım kase çiğ doğranmış kırmızı dolmalık biber günlük C vitamini ihtiyacının yüzde 160'ını karşılar. Maydanoz, kuşburnu, Frenk üzümü, kivi, brokoli, Brüksel lahanası, Trabzon hurması, çilek de yüksek C vitamini kaynaklarındandır. Ayrıca C vitamini en etkili antioksidan vitamindir. Ay çekirdeği Serbest radikallerle savaşan E vitaminin en iyi kaynağı olan ay çekirdeğinin çeyrek kasesi günlük E vitamini ihtiyacının yüzde 82'sini karşılar. Serbest radikallerle savaşan E vitamini cildi kırışıklıklara ve sarkmalara karşı korur. Yağlı tohumlarda sıklıkla rastlanan E vitamininin diğer iyi kaynakları buğday tohumu yağı, badem, fındık ve fıstıktır. Lahana En iyi kolajen üretimini destekleyen yapıları içerir. Lutein, tiyosiyanatlar, zeaksantin ve sülforafan gibi antioksidan ve flovanoit yapılı bileşikleri sayesinde cildin nem ve elastikiyetini korur. Yağlı balıklar Sardalya, uskumru, somon, hamsi gibi başlıca yağlı deniz balıklarında yüksek oranda bulunan omega 3 elzem yağ asidi kolajen yıkımını önler ve üretimini destekler. Bu daha diri bir cilt ve eklemlerdeki ağrıların azalması demektir. Balıklarınızı trans yağ oluşturmadan pişirmeniz önemli bunun için fırın, ızgara, buğulama pişirme yöntemlerini kullanın. Ceviz, keten tohumu, chia tohumu da bitkisel omega 3 kaynaklarıdır.  
Yeni yıl yeni hedefler demektir. Hedeflerin ilk sıralarında da genellikle daha sağlıklı ve fit olmak vardır… Bu hedeflere ulaşmak için alınan kararlara bağlılık, bağlılık içinse motivasyonun kuvvetli olması gerekir. ‘Artık değişmek çok zor' diyorsanız, size değişmeyen tek şeyin değişim olduğunu hatırlattıktan sonra sağlıklı ve fit olmak konusunda motive olmanızı sağlayacak önerilerime bir göz atın derim… Taslağı belirleyin Hedeflerin gerçekçi olması çok önemli; aksi takdirde umutsuzluğa kapılıp her şeyden vazgeçebilirsiniz. Örneğin hedefiniz 30 kilo vermekse, bu kiloyu iki ayda almadığınızı aklınıza getirin ve önünüze aylık hedefler koyun. “Bu ay 5 kilo vereceğim” deyin. Hedefinizi gerçekleştirdikçe yapabildiğinize daha çok inanacak ve hedefinizin peşini bırakmayacaksınız. Takip neden önemli? Hangi ortamlarda, ne miktarda, hangi besinin yendiği genellikle pek takip edilmez. Fakat beslenme düzeninizi değiştirmek gibi bir hedefiniz varsa, yediklerinizi kaydetmeniz ve gerçeklerle yüzleşmeniz gerek. Tükettiğiniz besinlerin farkına varmanız kilo ve sağlığa dair sorunlarınızı çözmenizi sağlar; tabii gerçekten istiyorsanız… Stresinizi yönetin Artık herkes, stresin hayatın kaçınılmaz bir parçası olduğunun farkında. Bu sorunun çözümü ise stresi iyi yönetebilmekten geçiyor. Kısa süreli stres çalışma veriminizi artırabilir. Ancak stres kronik hale geldiğinde, uykusuzluk, yeme bozukluğu, depresyon, kalp hastalıkları, obezite ve obeziteye bağlı hastalıklara neden olur. Sorunları çözmek için ise kaynağını bilmek gerekir. Kaynağı en iyi siz bulabilecek olsanız da, genel olarak plansızlık, uzun çalışma saatleri, egzersiz yoksunluğu, kalitesiz ya da yetersiz uyku, aile ya da arkadaşlarla geçirilen vaktin azalması stresin asıl nedenleri arasındadır. İşte size stresinizi yönetmeye dair üç yöntem: – Zamanlaması iyi ayarlandığında, en iyi stres atıcılardan biri de egzersizdir. Düzenli egzersiz beraberinde dengeli hormon salınımını getirerek sizi iç huzura kavuşturur. Örneğin insülin direnciniz varsa ya da uykusuzluk çekiyorsanız kendinizi mutlaka hareket etmeye zorlayın. – Motivasyonunuzun artması için teknolojiyi de sizi motive edici bir unsur olarak kullanabilirsiniz. – Spor yapmak için evden uzaklaşınca diğer işlerinizin sarpa saracağını mı düşünüyorsunuz? Düşünmeyin çünkü internet parmaklarınızın ucunda. Fitness, yoga videolarını izleyip evde de spor yapabilirsiniz. Sosyalleşin Aşırı sosyallik kişinin daha çok sağlıksız besinle karşı karşıya kalmasına neden olurken, zayıf sosyal bağlar kişinin daha çok yemesine ve hareketsiz kalmasına neden olabilir. Zayıf sosyal ilişkiler bireye, alkol, sigara ve hareket azlığının verdiği kadar zarar verir. İlgi alanınıza yönelik eğitimlere katılıp çeşitli derneklere üye olmak çevrenizi genişletir böylece Alzheimer riskinizi de düşürürsünüz. Uyku-İştah ve Bağışıklık-İş Gücü ilişkisi Siz uyusanız da vücudunuz içten içe hormon salgılayarak çalışmaya devam eder. Kaliteli gece uykusu, ghrelin (açlıkta salınımı artan)- leptin (tokluk durumunda salınan) dengesini kurarak gün içindeki iştahı da etkiler. Ayrıca vücudun insüline verdiği yanıta da etki ederek yeme düzeninizi etkileyebilir. Kalp ve damarlar uyku sırasında onarılır. Büyüme hormonu yetişkinlerin gençlik, çocuk ve gençlerinse büyümesini etkiler ve salınımı için uyku kalitesi önemli. Vücudun hastalıklara daha rahat karşı koyabilmesi için de dinlenmesi gerekli. Öğrenme, algılama ve problem çözme üzerine de etkileri söz konusu yani kaliteli gece uykusu sağlığın vazgeçilmezi. Bunun için televizyon karşısında daha az vakit geçirerek ya da çalışmalarınızı olabildiğince geç saatlere kadar sarkıtmayarak uyku kalitenizi kurabilir ve koruyabilirsiniz. Özetle sadece kalori kısıtlamasına takılmadan resmin bütününü görmeye çalışın.
Yılbaşı akşamı pek çok kişi yiyip içtikleri konusunda hesap kitap peşinde olmak istemez. Anın tadı çıkarılırken, günlük yeme-içme alışkanlıklarının dışına çıkılır. Ama ertesi gün unutulmamalı. Keyifli ve zinde bir başlangıç için bazı noktalara dikkat etmekte fayda var… Beyin hipoglisemisini önlemek için uyumadan önce meyve suyu tüketin. Meyve suyundan gelen früktoz, vücudunuzdaki alkol metabolitlerinin temizlenmesine yardımcı olur. İki, üç gün toksinlerin uzaklaştırılması için sıvı alımınızı artırmayı sürdürün. Pancar, havuç, tere, roka, rezene, kereviz, kuşkonmaz, salatalık, yeşil elma gibi besinler de arıma sürecini hızlandırır. Pancar suyu sadece karaciğeri temizlemekle kalmaz, aynı zamanda alkol metabolitlerinin etkisiz hale gelmesini de sağlar. Kereviz, merkezi sinir sistemini sakinleştirici etkisi olan kalsiyum ve magnezyum bakımından zengindir. Sebze ve meyvelerin çoğu baş ağrısını önlemeye ve hafifletmeye yardımcıdır. Çoğu yeşil yapraklı sebze, yüksek oranda vücudu toksinlerden temizler; özellikle de beyni. Toksinlerden hızlıca kurtulmak için en etkili olan besinler tadı acı, başka bir deyişle şeker tadı olmayanlarıdır. Örneğin, greyfurt, roka, tere, kök zencefil karışımı fazla alkol tüketiminde karaciğer ve böbreklerin temizlenmesi, onarılması ve beslenmesinde mükemmel sonuçlar verir. – 1 orta boy rezene ve pancar – 1 greyfurt – Çeyrek limon (kabuklu) – 2-3 cm kök zencefil Tokluğu korumak adına aralara omlet ya da yoğurt, yulaf ezmesi, meyve ya da bir avuç kuruyemiş ya da etli kurubaklagil ya da yoğurtlu sebze çorbaları ekleyebilirsiniz. – 1 orta boy pancar – 2 sap kereviz – 1 salatalık – Çeyrek limon (kabuklu) – 2-3 cm kök zencefil – 2 yeşil elma – 6 sap kereviz – 1 orta boy kara kabak – Çeyrek limon (kabuklu) – 2 yeşil elma – 1 orta boy rezene – Yarım bağ tere – Çeyrek limon (kabuklu) – 2-3 cm kök zencefil – 2 yeşil elma – 1 salatalık – 10 sap kuşkonmaz – 6 sap kereviz – Yarım bağ tere – 1 salatalık – 1 küçük turp, havuç ve elma – 1 avuç ıspanak – 1 küçük elma – 1 küçük muz ya da çeyrek ananas – Çeyrek limon (kabuklu)
Kışa doğru tıpkı doğa gibi meyve-sebze tezgahları da daha az renkli bir hal alır ve meyveden çok sebze çeşitlerinin satışa sunulduğunu görürüz. İşte bu ayların favori sebzeleri ve sağlığa faydaları… Vücutta çeşitli nedenlere bağlı olarak gelişmiş iltihabın neden olduğu hasarları azaltmaya yardımcıdır. Kerevizde bulunan apigenin etken maddesi, anti kanserojen özelliktedir. İltihaba neden olan proteinlere karşı savaşarak bağışıklığın yanıtını dengeler. Yüksek kan basıncını dengelediği bilimsel çalışmalarla gösterilmiştir. Yüksek yağlı diyet tüketenlerde, kolesterol ve LDL kolesterolü düşürücü etki gösterir. Kırmızıdan mora ve yeşillin 50 tonuna kadar farklı renklerde olan lahana çeşitlerinin 150 gramı 35 kaloridir. Turp ailesine dahil olan sebzelerin 30 yıldır kansere karşı koruyucu etkisi olduğu gösterilmektedir. Bilimsel çalışmalar, küçük miktarda bile olsa, flavonoit içerikli beslenmenin koruyucu olabildiğini ortaya koymuştur. Yüksek miktarda flavonoit içerikli beslenmek ise damar tıkanıklığı ve yüksek kan basıncı tehlikesini en aza indirir. Kabak (sakız kabağı) iyi bir C vitamini, balkabağı ise süper bir A vitamini kaynağıdır. Sarı kabak daha yumuşak, kara kabaksa daha sert yapılıdır. Kabak erkeklerin günlük C vitamini ihtiyacının yüzde 30, kadınların ise yüzde 25'ini karşılar. Bunun yanı sıra A vitamini çeşitlerinden olan lutein ve zeoksantin içeriğiyle güneş ışınlarının göze verdiği zarara karşı gözü korur. Manganez içeriği sayesinde de kolajen üretimini destekler. Doku ve bağışıklık sistemini destekleyen C vitamini yönünden zengindir. Metabolizmanın sağlıklı çalışabilmesini sağlayan B vitaminlerinin çoğunu içerir. Bu nedenle göz, karaciğer, cilt, saç ve sinir sistemi sağlığına katkıda bulunur. Bir kasesi 200 kalori olan haşlanmış patatese kıyasla aynı miktarı, 50 kalori ve bol lif içeren şalgam iyi bir alternatif olur. Yaprakları ise zengin bir kalsiyum kaynağıdır. Sağlığa katkılarının çoğu, tıpkı soğan ve sarımsakta da olan alisinin flavonoitleriyle ilişkilidir. Bu sayede bakteri, mantar ve viral enfeksiyonlara karşı vücudu kuvvetlendirir. Kan basıncının dengelenmesine yardımcı olarak kardiyovasküler sistemin gerginliğini azaltır. Bilimsel araştırmaların da desteklediği üzere çeşitli kanser türlerine karşı koruyucudur. Doğal prebiyotik yapısıyla sindirim sistemi sağlığını da koruyup geliştirir.
Hızlı kilo vermek istiyorsanız, akla ilk ketojenik beslenme tarzı geliyor. Yeni yıla çok az kalmışken, karbonhidrat bulamayacağınız için depodaki yağları kullanan bu diyet denemeye değer…
Soğuk havalarda içimizi ısıtıp boğazımızı yumuşatan bir çay sanırım herkese iyi hissettirir. Sıklıkla tercih edilen çay çeşitlerine yakından bakmadan önce: Bitki çaylarının beklenen etkiyi sağlayabilmesi için en başta doğru bitki türünün kullanılması gerekir aynı bitki türünün aynı familyadan olan başka türleri de vardır. Bitkinin kurutma, işleme, ambalajlama ve depolama şeklide etki kapasitesini etkileyen faktörlerdendir. Kaldı ki yetiştiği coğrafyanın şartları bile bitkilerin bileşiminde belirgin değişiklikler oluşturabilir. Bitkinin toplanma dönemi, sulama ya da toprak şartlarının bile bitki üzerinde etkileri vardır. Ama genel anlamda devam edersek: PAPATYA ÇAYI Mide bağırsak kasılmaları, hazımsızlık, şişkinlik, gaz şikayetlerini giderici ve sindirime yardımcı etkileri vardır. Yatıştırıcı ve kas gevşetici etkisiyle uykuyu kolaylaştırır, doğal bir antidepresan etki gösterir. Adet dönemi sancıları ve kasılmalarını hafifletir. Bakteri öldürücü ve üremesini baskılayıcı etkisiyle boğaz iltihaplarında yoğun demli haliyle gargara yapılabilir. Bu etki için : 1 fincan (100g) kaynatılmış su içerisine 5-10 gram papatya çiçeği atılarak 5-10 dk demlenir. Ağız ve boğaz içi bakterilerinde etkilidir. KUŞBURNU ÇAYI Karotenoitler, flavonoitler, pektinler, proantosiyanidinler, C ve E vitamini gibi etken maddeler içerir. Bu etken maddeler sayesinde soğuk algınlığı gibi enfeksiyonlu hastalıklar ya da romatizma, gut gibi yangılı hastalıklarda şikayetlerin azalmasına yardımcıdır. Kuşburnu antioksidan kapasitesiyle cilt yaşlanmasına karşı savaşır. İdrar arttıran ve müshilaj etkisiyle ödem atmaya ve kabızlığa karşıda etkilidir. Bu etki için: günde 3 defa 2 tutam parçalanmış meyve üzerine kaynatılmış şu eklenerek 10-15 dakika demlendikten sonra içilir. IHLAMUR ÇAYI Bazı bitki çaylarında bulunan uçucu yağ asitleri daha siz içerken rahatlamayı sağlar. Ihlamur çayı da bunlardandır. Özellikle soğuk algınlıklarında hastayı bezdiren öksürüğün hafiflemesinde etkindir. Ihlamur bileşimindeki müsilajlar ve flavonoidler sayesinde boğazdaki tahrişin onarımında ve iltihabın giderilmesine yardımcıdır. Ayrıca ağrı giderici ve balgam söktürücü etkisi de vardır. Bu etki için: günde 1-2 kez, 1,2 tutam ıhlamur çiçeği üzerine eklediğiniz taze kaynatılmış suda 15 dakika demlemeniz yeterlidir. ADAÇAYI Özellikle yetişkin bireylerde bilişsel fonksiyonların korunmasında etkilidir. Soğuk algınlığı oluşmadan önce tüketildiğinde koruyucu etkilidir. Hamilelik döneminde tüketimi önerilmez. Birçok çalışma adaçayı ekstratı alan sağlıklı yetişkinlerde hafıza, zihinsel işlevler ve modun da iyileştirme kaydetmiştir. Kolon ve kalp sağlığı içinde faydaları bulunur. Kullanım önerisi: günde 2-3 defa 1,2 tutam adaçayını üstü kapalı bir fincanda 5-10 dakika demleyin. ZENCEFİL ÇAYI Baharatlı tadıyla sevilen bir çay olan zencefil hastalıklara karşı savaşan antioksidanları ile çok sayıda bilimsel çalışmada yer almıştır. Artrit gibi ağrılı eklem hastalıklarında yangıyı azaltıcı etkisi saptanmıştır. Mide bulantısını hafifletici özelliktedir. Bunun dışında adet dönemi şikayetlerini hafifletici etkilidir. Diyabetik bireylerde kan şekeri kontrolü ve kan yağları üzerine de olumlu etkileri olabileceği varsayılmaktadır. Kullanım tavsiyesi: 1 tutam zencefili yeterli kaynatılmış su içinde 20 dakika demleyerek tüketin.
Sebze ve meyveler doğanın bize armağanlarıdır. Dünya Sağlık Örgütü (WHO) ve Türkiye'ye özgü beslenme rehberinde uzmanlar, en az beş porsiyon sebze ve meyve tüketilmesini önerir. Sağlıklı olan, üç porsiyon sebze ve iki porsiyon meyve yemektir. İşte birçok hastalığa yakalanma riskini azaltan sebze-meyve tüketimini artırmak için önerilerim… Yurtdışında gitgide yaygınlaşan ve ‘raw food' diye adlandırılan çiğ sebze-meyve tüketimi ön plana alınabilir. Kısa bir hazırlıkla sağlıklı besini yanınızda taşıyabilirsiniz. Paketli bir ürüne öncelik vermek ya da ayaküstü fastfood tarzı bol yağlı, düşük lifli ve yüksek kalorili seçeneklerden uzak kalabilirsiniz. Zamanla yarıştığımız günlük yaşamda sebze ve meyve tüketimi çoğu zaman zor olabilir. Ancak duruma hazırlıklı olursanız olay sandığınızdan da kolaydır. Örneğin satın aldığınız sebze ve meyveleri dolaba yerleştirirken ulaşılması kolay rafları seçebilir ya da kullanacağınız porsiyonlarda paketleyerek tüketimini kolaylaştırabilirsiniz. Sebzeler çabucak pişen besinlerdir. Yıkaması, doğraması, tazeliğini korumuş sebzeye ulaşabilmek ve zamanında tüketmek gözümüzde büyüse de mutlaka öğünlerimizde yer almalıdır. Zorlu tariflerin içinde kaybolmadan ılımlı miktarda yağ ve çeşitli baharatlar ile otları lezzetli ve doyurucu hale getirebilirsiniz. Sebzeleri fırında, tost makinesinde ya da sote şeklinde tüketmeyi de deneyin. Formda ve sağlıklı olmak için sebzelere muhtacız, onları seveceğiniz bir formu mutlaka vardır. Yenilikler hep de tahılların saflaştırılması ve besin değerinin azaltılması gibi olumsuz yönde gelişmiyor. Artık hava geçirmez ve akıtmaz kaplar sağlıklı besinlerin ulaşılabilirliğini de artırıyor. Zamanın çoğunu ev dışında geçirince dışardaki et ağırlıklı seçeneklere maruz kalınıyor. Sonuç olarak da kilonuz artıyor.  
Sağlıklı kiloda olmak ya da korumak gerçekten özen ve çaba isteyen bir iştir. Hele ki gün içinde 1000 parçaya bölündüğünüzü hissediyorsanız. İşlere yetişmenin verdiği stres beslenmede yanlış seçimlerin ana nedenlerinden biridir. Anlık kararlar içinde çevrenizde yeterli kalite ve besleyici değere sahip besinler olmadığında kilo artışı ve yağlanma kaçınılmaz bir hal alır. İlk yapmanız gereken karşı karşıya kalacağınız duruma karşı hazırlıklı olmaktır. Öyleyse uygulaması kolay ve günü kurtaran birkaç beslenme önerime göz atın. PAKETİ AKŞAMDAN HAZIRLAYIN Sağlıklı ve ortamına uygun besinleri bir gece önceden hazırlamak sonraki günün sorunsuz geçmesini sağlayabilir. Gece 5 dakikanızı ayırıp yulaf ezmesi ya da chia tohumunu akşamdan süt ya da yoğurdun içinde bekletin ve sabah içine sevdiğiniz meyve ve kuruyemiş seçeneklerini de ekleyip sızdırmaz kabınızda yanınıza alın. Sabah bu işle uğraşmak istemeyenler karışımı akşamdan oluşturup sabah sadece buzdolabından paketini de alabilir tabi arada lezzet farkı oluşacaktır. Favoriler: a) Yulaf + kakao + muz +badem + yoğurt + su b) Chia tohumu + mevsim meyvesi ya da dondurulmuş taneli meyveler ya da blueberry gibi kuru meyveler + süt (badem, laktozsuz, pastörize günlük vb.) + tarçın c) Yeşillikli sandviç KAVANOZLARIN BU İŞE YARAYACAĞI KİMİN AKLINA GELİRDİ Eğlenceli, görsel ve zaman kazandıran bu yöntemi çok seveceksiniz. Karışımın temelini oluşturacak ve sizi tok tutacak bulgur, karabuğday, nohut, fasulye, mercimek, börülce gibi tahıl ve kurubaklagilleri haftaya yetecek miktarda haşlayın. Lezzetin sırrı çeşitlilikte bunun için karışık mevsim yeşillikleri ve 1 yemek kaşığı sızma zeytinyağını kullanın. Favoriler: a) Karışık mevsim yeşillik + yarım avokado + haşlanmış nohut + balzemik sirke ya da nar ekşisi b) Meksika fasulyesi + mısır +yapraklı yeşillik + ton balığı ya da haşlama tavuk eti + 1 yemek kaşığı sevilen salata sosu c) Tahıllı makarna + bol sebze sote + baharatlar d) Haşlama bulgur + kıyılmış yeşillikler + limonlu zeytinyağ sosu Uygulamanın yadırganmaması ve sürdürülebilirliğini arttırmak için bunu bir sağlıklı beslenme farkındalığı ve bir oyun haline getirebilir, iş yerinde ya da arkadaşlarınız arasında birbirinizi güdümleyebilirsiniz. Beslenme ve ruhsal durum iç içe bir kavramdır. İyi hissetmeye en kolay aşık olunca ve yediğiniz besinlerin besleyici değerini arttırarak ulaşırsınız. Aksi taktir de vücudunuzda süreç içinde yetersizleşen vitamin mineral değerleri yada artan kilonuz sizi rahatsız etmeye başlar. DENGEYİ SAĞLAR Yediklerinizi planlayarak tüketmek; • Kilo almanızı önler • İş performansınızı arttırır • Kan şekeri dengesini koruyarak iştah patlamalarını ve konsantrasyon eksikliğini önler • Kendinizi daha enerjik hisseder, günü daha verimli kılarsınız • Dengeli beslenmek uyku hali ve halsizliği üzerinizden atar • Vücuda ihtiyacı kadar enerjiyi verdiğiniz için hareket edecek gücü bulursunuz.
Havaların soğuduğu ve erken karardığı kış aylarında yemek yeme hatta yüksek kalorili besinleri tüketme isteğimiz artar. Kışın simgesi ve sağlıklı bazı popüler besinlere daha yakından bakarsak: KESTANE Hafif tatlı gevrek ve sokak lezzetlerinden biri olan kestanenin 100 gramı 195 kaloridir. Yüksek lif içeriği ile tokluk sağlar ve aldığınız kalorinin emilimini azaltır. Bağırsaklardaki faydalı bakterileri korur ve besler, kabızlık şikayetlerini önler. Kestane zengin B vitamini içeriğiyle beyin fonksiyonları için oldukça önemlidir. Antioksidan kapasitesi ve potasyum içeriği sayesinde ise inflamasyonu, kanser ve kalp hastalıkları riskini düşürür. Manganez minerali sayesinde de kemiklerinizi güçlü tutarak osteoporoza karşı korur. 2-3 adet kestaneyi bir dilim ekmek yerine tüketebilirsiniz. BOZA Soğuk havalarda karbonhidrattan gelen enerjisi ile içinizi ısıtan boza fermente bir besindir. 1 su bardağı yaklaşık olarak 120-140 kalori içerir. Kalori açısından sıvı ekmek gibi düşünülebilir. Boza yüksek laktik asit içeriği ile bağışıklık sistemini güçlendirir. Hastalıklara karşı kalkan oluşturur. Başlıca bulgur, pirinç gibi darı çeşitleri ve şekerden yapılan boza enerjiye ihtiyacı olan bireyler ve sporcular için oldukça uygundur. B6 vitamini ile sinirlerinize, potasyum içeriği ile kalbinize ve E vitamini ile de cildinize iyi gelir. SARDALYA, HAMSİ, PALAMUT Kış demek balık demek. Hele ki balığın kulağına kar suyu kaçtı mı balık hem lezzetlenir hem de ucuzlar. Doğal ortamında avlanmış olan balıklar, sağlıklı pişirildiğinde sağlık için tartışılmaz öneme sahiptir. Balıklar elzem yağ asitleri ile büyüme ve sağlığın korunmasında yeri kolay kolay doldurulamayan bir besindir. Diğer et çeşitlerine kıyasla daha düşük kalorilidir. Tabi kızartmıyorsanız. Balıklar kızartılınca faydalı yağ asitleri yerini trans yağ asitlerine bırakır ve buda sizi değil sağlık sorunlarını besler. Balık tüketimi stresi ve adet dönemi yakınmalarını azaltır. Kemik, beyin ve hücrelerin sağlığını korur ve geliştirir. TAHİN-PEKMEZ Kış aylarının 2 dakikada hazırlanan tatlısı tahin pekmez damağa da sağlığı da alternatiflerine kıyasla 10 adım öndedir. Yağ yerine de kullanılabilen tahin; zeytinyağı, ceviz, keten tohumu gibi süper besinlerdendir. Tahin susamın doğal yöntemlerle işlenerek elde edilmesinden oluşur. Susam %55 oranında yağ ve %20 oranında proteinden oluşur. Elzem ve faydalı olan doymamış yağ asitleri kaynaklarındandır. Tekli doymamış yağ asidi (omega-9) çoklu doymamış yağ asitlerine (omega 6, omega 3) oranla daha düşüktür. Tahin stres ve birçok bilişsel süreç ile başa çıkan B vitaminlerini içerir. Tahin ayrıca cildin kendini yenilemesini ve erken yaşlanma belirtilerini de önler. Östrojen hormonu yapımını teşvik edicidir bu özelliği nedeniyle yapılan bilimsel çalışmalarda bu tarz besinlerin menapoz öncesi bayanların sıcak basması, kemik kaybı, halsizlik şikayetlerinin hafiflemesine yardımcıdır. Tek başına tüketimi çok yaygın olmayan tahin sıklıkla kış aylarında tatlı niyetine pekmez ile birlikte tüketilir. İkisi özellikle demir eksikliğine bağlı kansızlığa karşı da etkilidir. Ancak unutmadan iki yemek kaşığı tahin-pekmez yaklaşık 130 kaloridir. + 1 dilim ekmekle fark etmeden 200 kaloriyi yemiş olursunuz.
Kış geldimi kolay hazırlığı ve lezzettiyle sevilen kurubaklagiller sofralarda yer almaya başlar. Haftada 3 kez yemeklerin içinde, salatalarda, çorba ya da mercimek köftesi gibi sevilen tarifleriyle gözede damağa da hitap ederler. Kuru baklagiller düşük yağ ve yüksek protein içerir bunun yanında kolesterol içermezler. Üstelik yüksek lif, zengin mineral ve vitamin kaynaklarıdır. Tüm kuru baklagiller diyetinize protein, diyet lifi, B vitaminleri, demir, çinko, magnezyum, potasyum ve daha birçok vitamin ve mineralleri sağlar. En çok tükettiğimiz kuru baklagillerin faydaları hakkında belki de ilk kez duyacağınız özet bilgiler vermek gerekirse; Kuru Fasulye 1 kase haşlama kuru fasulye (230g) ile ; • 295 kalorilik enerji sağlar. • 3 köfte yemiş kadar protein almanızı sağlar. • Vücudun daha düzenli çalışmasını sağlayan demir mineralini doymuş yağ içermeden %26 oranında karşılar. • Vücutta yağ depolanmasını düzenleyen alfa-amilaz inhibitörlerinin üretilmesini sağlayarak kilo yönetimine olumlu katkısı olur. • Molibden mineralini içerir. Molibden minerali içlerinde aldehit oksidaz ve sülfit oksidaz gibi çok sayıda detok etkisine sahip enzimi aktifleştirici güçtedir. o Özellikle sigara içenler beslenmesinde kuru fasulyeye yer vermelidir. o Kuru fasulye, vücutta sülfit birikimini önleyen sülfit oksidaz enzimi sayesinde gerginlik, migren ağrıları ve astım şikayetlerini azaltır. • 17 gram diyet lifi ile sindirim sistemini hareketlendirerek kabızlığı önler. • 1 kase kuru fasulye tüketerek magnezyum ihtiyacının %30 ‘nu karşılar. Sinir hücreleri ve dokular arasındaki elektriksel iletişimi ve kemik dokusunu korursunuz. • Düşük glisemik indeksi sayesinde kan şekeri dalgalanmalarına neden olmaz ve diğer bu özellikteki besinler gibi; o Kalp hastalığı o Kiloya bağlı diyabet (şeker) riskinin düşmesine o Karbonhidratlı besinlere olan iştahın küçülmesini sağlar. Mercimek 1 kase haşlanmış mercimek (200g) size; • 230 kalorilik enerji sağlar. • 16gram diyet lifi ile günlük lif ihtiyacının %65 ‘ni karşılarken çözünür lifleri sayesinde kolesterolü düşürür. • Glisemik indeks yani kan şekerini yükseltme hızı düşüktür, tokluğun uzun süreli olmasını sağlar. • İskambil destesi büyüklüğü et yemiş kadar protein almanızı sağlar. • Günlük demir minerali ihtiyacının %40'ını karşılar. • Magnezyum, folat ve B6 vitamini içeriği sayesinde damarların daha iyi oksijenlenmesini sağlayarak kalp damar hastalıkları riskini düşürür. Sağlıklı pişirme önerisi; her 1 su bardağı mercimeği 3 su bardağı suda haşlayın su kaynadıktan sonra altını kısın; yeşil mercimek için 30 dakika, kırmızı mercimek içinse 20 dakika yeterli olacaktır. Mercimeği et, yumurta, yoğurt ya da tahıllı besinler ile birlikte tüketmek protein zincirini tamamlayacağı için vücuttaki kullanımını arttırır. Nohut 1 kase haşlama nohut (165g) size; • 270 kalorilik enerji sağlar. • 15g protein içeriği ile diğer kuru baklagiller gibi vejeteryanlar, gluten amino asidine duyarlılığı olanlar için iyi bir seçenektir. • Sağlıklı bağırsaklar ve bağışıklık sistemi için ihtiyaç duyduğunuz diyet lifinin yarısını karşılar. British Journal of Nutrition' da yayınlanan bir makale ile de diyetin nohuttan zengin olmasının kabızlık şikayetlerini azalttığı vurgulanmıştır. • Kolin vitamini sayesinde nohut vücuttaki kronik enfeksiyonlara karşı savaşır. Kolin vitamini öğrenme ve hafızayı kuvvetlendirmek için de oldukça önemlidir. • Dikkate alınır düzeyde magnezyum (günlük ihtiyacınızın %85) mineralini ve eksikliğinde baş dönmesi, halsizlik ve yorgunluğa neden olan demir mineralini (günlük ihtiyacınızın %26) içerir. • Nohut sağladığı; o Çözünebilir diyet lifi ile kötü kolesterolün (LDL) düşmesini sağlar. o Yüksek folat içeriği ile kalp hastalıkları için risk faktörü olan homosistein değerlerini düşürür o Damarların rahatlamasını sağlayan magnezyum minerali ile kalp-damar hastalıklarına karşı korur o Bağışıklık hücrelerinin gelişim ve fonksiyonu için gerekli olan çinko ve bakır minerallerini içerir. Başka bir deyişle nohut soğuk algınlığında C vitamini zengini limon ve turunçgillerden daha geniş kapsamlı bir etkiye sahiptir. • Görevlerinden biride yağları depolamak olan insulin hormonunun daha dengeli salınmasını sağlar. Böylece kilo kaybı ve kilo kontrolünü kolaylaştırır. Sarı Mercimek Çorbası MALZEMELER: 1 su bardağı sarı mercimek, 1 büyük boy soğan, 3 diş sarımsak, 1 küçük boy patates, 6 bardak sebze suyu, 2 yemek kaşığı tereyağ HAZIRLANIŞI: Eriyen tereyağında soğan ve sarımsakları yumuşayıncaya kadar çevirin, kalan malzemeleri de ekleyip harmanladıktan sonra sebze suyunu ekleyin. Kaynadıktan sonra altını kısıp 20-30 dk pişirin. Sevdiğiniz baharatları ekleyin.
İDEAL KİLO nedir? İdeal kilo pratik olarak, boyun metrekare cinsinden değerinin erkekler için 22 katsayısı, kadınlar içinse 21 katsayısı ile çarpılarak elde edilen değeridir. Yani boya göre hesaplanan bir değerdir. Yapılan bilimsel çalışmalarında desteklediği gibi bir kilo vermenin bile yaşam süresini 3-4 ay arttırabildiği gösterilmiştir. İlerleyen yaşa bağlı olarak ideal kilo aralığı da artmaya başlar. Örneğin gençken 53 kilo sizin için ideal kilo iken 30,40,50 vs. yaşlarda da bu kilo sizin için aynı olacaktır, ancak sağlıklı kilo aralığınız genişlemeye başlar ve her 10 yılda bir sağlıklı kilo aralığınız da 3-3.5 kilo yükselir. Ancak boyda artma gerçekleşmeyeceği için yükselen kilo aralığı sizi cesaretlendirmesin. Günlük Harcanan Enerji Nelerden Oluşur? 1)Dinlenme Metabolik Hızı: Hiçbir şey yapmasanız da vücudun yaşamsal faaliyetlerini yerine getirmesi için kullandığı enerjidir. Bir başka deyişle dinlenirken ve uyurken harcanan enerjidir. 2)Besinlerin Termik Etkisi: Besinlerin sindirim ve emilimi sırasında açığa çıkan enerjidir. Genel olarak günlük enerji harcamasının %10'unu oluşturur. 3)Egzersiz sırasında yakılan enerji 4)Günlük işlerde harcanan enerji Bunların dışında yaş, boy, kas kitlesi, hormonal faktörler, cinsiyet ve kilo günlük yaktığınız kaloriye etkiler. KİLO ARTIŞININ ANA NEDENLERİ nelerdir? Egzersiz ve günlük işler ile yakılan kalori genelde toplam enerji harcamasının %10-30 kadardır. (Aşırı aktif kişilerde %50'ye ulaşabilir.) İlerleyen yaş ile birlikte hareketler azalır. Çalışmalar günlük aktivitelerde harcanan enerjinin %29 düştüğünü yönündedir. Kas Kaybı 30 yaşından sonra her 10 yılda bir kaslarınız %3-5 kayba uğrar. Yıllar geçtikçe egzersiz için daha çok vaktiniz olurken dengeli beslenmemeniz veya yaşam tarzınız nedeniyle yaşam enerjiniz düşebilir. Yani artık vaktiniz vardır ama yapacak enerjiniz yoktur. Tıpkı çok yoğun çalışıp kendine gereken özeni atlayan kişiler gibi. Çalışmayan kaslar yıkıma uğrar. Azalan kas kitlesi ise sizin kilo vermenizi zorlaştırır. Hele birde işin içine yetersiz ve dengesiz beslenmede girerse hem kas hem de kemik kitlesi kaybı hızlanır. Çevrenizde sıklıkla duyduğunuz kalça ya da kemik kırılmalarının ana nedenlerinden biride budur. Yani ideal kiloya inmek ya da korumak vücudun ihtiyaç duyduklarının yerine konduğunda yararlı olacaktır. Bu nedenle kilo verirken hızdan çok giden kilonun kastan mı yoksa yağdan mı olduğuna önem verin. Stres Yoğun ve stresli zamanlar vücudun besinleri işleme kapasitesini de etkiler. Bazen iştahsız bazense aşırı iştahlı oluveririz. İlerleyen yaşla birlikte sorumluluklarda artar ve bu bireyde stres faktörlerini arttırır. Bu durum bağışıklık sisteminin zayıflamasına, kilo artışına, yüksek kan basıncı ve kolesterol değerlerine ya da kalp rahatsızlıklarına zemin hazırlar. Hormon Değerlerindeki Düşüşler Yaşlanma sürecinde testosteron, östrojen, progesteron, troid ve büyüme hormonlarında düşüşler meydana gelir. Bu doğal süreç 30 yaşından sonra başlar. 65 yaşında ise bu değerler sağlıklı genç yetişkinlerin alt sınırının altına düşer. Hücrelerin Enerji Üretimi Düşer Yaşlı bireylerde mitakondri (hücredeki enerji üretim yeri) sayısı beşte bir oranında düşer. Oksijenden enerji üretmeyi sağlayan mitakondrinin kapasitesi de yarı yarıya azalma gösterir. Sonuç olarak yaşlandıkça kaçınılmaz kilo alımına karşı koyabilmek için gayretli olmalısınız. Her şeyden önce sizi sağlıklı bir kiloda tutmak için besleyici, uygun kaloride yeterli proteini içeren ve uygulanabilir bir diyet gereklidir. Sağlıklı bir kilo veriminin diğer önemli faktörleri ise ılımlı egzersiz ve iyi bir dinlenmedir. Popüler değil bilimselliğini kanıtlamış yollarda ve istekli olursanız hangi yaşta olduğunuzun önemi yok KAZANIRSINIZ.
Mevsim değişimi kendini hala hissettirmese de tezgahlardaki değişim kendini çoktan belli etti. Bu nedenle size yeni gelecek ya da bunları birlikte düşünmemiştim dedirtecek menüler oluşturdum. Miktar kontrolü kalori hesabına çıkacağı için yaklaşık kalori miktarlarını da ayarladım ve tabi araya sağlığa olan yararlarını da serpiştirdim. Aynı gün içinde öğünlerin yer değiştirebildiğini unutmayın. Diyet aslında sıkılmayı önleyecek şekilde değişken, sağlıklı ve yeterli beslenmektir. Tek düze besinlerden ya da hayatınızda kısa bir dönem yer alacak şekilde olmamalıdır. MENÜ 1                              1200 kkalori SABAH                 1 haşlama yumurta 10 kuru sele zeytin 2 dilim tam tahıllı ekmek ya da 2 grisini ÖĞLE                    1 kase ezogelin çorba 6 YK zeytinyağlı pırasa yemeği 4 YK yoğurt AKŞAM                6-8 kuzu kuşbaşı etli lahana yemeği                                1 kase yoğurt                                Çoban salata ARA                       1 orta boy muz                                1 YK bal Lahananın doyurucu aynı zamanda ödem atmanıza yardımcı yapısından faydalanın. Sülforafan içeriğiyle pankreas, prostat, özofagus ve deri kanseri riskini düşürdüğü çalışmalar ile desteklenmiştir. Polifenol içeriği sayesinde yüksek tansiyonu olan kişilerinde tüketmesi olumlu etki gösterir. Palatelet birikimini azaltan etkisiyle de kalp damar hastalığı riskini düşürür. Muz sinir sistemi sağlığı için önemli olan B6 vitamini kaynağıdır. Yapısındaki pektin veya dirençli nişasta kan şekerini dengeler ve tokluk hissi oluşturarak gereksiz yemenin önüne geçebilir. Muz, kalp sağlığı için önemli olan potasyum ve magnezyum minerallerinden de zengindir. MENÜ 2               1100 kkalori SABAH                 2-3 yemek kaşığı (YK) tuzsuz lor peyniri   2 dilim yulaf ekmeği ÖĞLE                    8-10 YK bulgurlu ıspanak sote                                1 haşlanmış ya da poşe yumurta                                Dilimlenmiş kırmızı turp ARA                       Yarım simit                                1 dilim kaşar                                Çay (beyaz, yeşil, siyah) AKŞAM                8 YK soğanlı, kırmızı biberli nohut sote                                Çeyrek dilimlenmiş avokado                                2-3 YK yoğurt Nohut lezzetli ve iyi bir karbonhidrat, protein ve lif kaynağıdır. Kötü kolesterolü ve yüksek kan basıncını düşürmeye yardımcıdır. Kalsiyum, magnezyum, demir, çinko mineralleri içeriği ile kemik sağlığını korur. Ispanak alfa-lipoik asit içeriği sayesinde insülin hassasiyetini arttırarak kan şekerinin daha kolay dengelenmesini sağlar. Kolojen yapımını destekleyerek cilt ve doku sağlığını korur. Yapısındaki demir ve magnezyum mineralleri sayesinde enerji metabolizmasının daha iyi çalışmasına da yardımcıdır. MENÜ 3               1000 kkalori SABAH                 1 küçük greyfurt ya da 3 dilim ananas                                1 kase yoğurt                                 2 YK yulaf ezmesi 4 taze badem ÖĞLE                    120 gram tavuk yada hindi (4 köfte büyüklüğü)                                Rende pancar-maydanoz salatası (elma sirkeli az zeytinyağlı) ya da unsuz sebze çorbası AKŞAM                6-8 YK mantar sote  (kırmızı biber, arpacık soğan ile)                                   1 kase haşlama tam tahıllı makarna                                Marullu yeşillik (sirkeli) ARA                       1 küçük boy elma dilimlenmiş tarçın serpilip fırınlanır                                1 yemek kaşığı fıstık ezmesi Mantar 1 kasesi sadece 15 kaloridir. B grubu vitaminlerden zengindir buda besinlerden alınan kalorinin enerjiye dönüşmesini kolaylaştırır. Vejetaryen bireyler için bir protein kaynağıdır. Beta glukan içeriği sayesinde insülin hassasiyetini arttırırken selenyum minerali sayesinde de bağışıklığı destekler. Tavuk eti az yağlı hayvansal bir protein seçeneği olmasının yanında dalla zincirli amino asitlerin en zengin kaynağıdır. Bu nedenle kas dokusunun yapım ve onarımı için önemlidir. İçeriğindeki selenyum minerali serbest radikal avcılarının en önemlisidir çünkü antioksidan gücü yüksek C ve E vitaminin kullanılabilirliğini arttırır. İnsülin, beyaz, kırmızı kan hücreleri, DNA, RNA, enzimler ve nörotransmitterlerin yapımında görev alan B6 vitaminin en iyi kaynaklarındandır. Menü 4                               1200 kkalori SABAH                 2 küçük boy yumurtalı krep                                1 dilim tercih edilen peynir                                Mevsim yeşillikleri ÖĞLE                    8-10 YK karnabahar, haşlanmış mercimek, sarımsak, havuç (sote ya da fırın)                                1 kase yoğurt ARA                       1 kase üzüm, nar AKŞAM                150-200 gram balık (1.5-2 iskambil destesi büyüklüğü)                                1 dilim mısır ekmeği                                Mevsim salata (elma sirkeli az zeytinyağlı) ARA                       Çay
Obezite bir hastalıktır. Duyduğunuz, bildiğiniz hemen hemen her kronik hastalıkla da yakından ilişkilidir. Global olarak her 3 yetişkinden birinin fazla kilolu olduğu günümüzde her 10 kişiden biride obezdir. Küresel olarak 5 yaş altı 44 milyon çocuk da fazla tartılı ve obezdir. Üstelik çocukluk döneminden başlayan yetişkin obezitesinde hastalık ve ölüm riski yetişkinlikte görülen obeziteden daha yüksektir. Obezitenin fiziksel, psikolojik ve sosyal etkilerine yakından bakalım. Tip 2 Diyabet Yetişkinlik diyabeti olarak da bilinen tip 2 diyabet, obeziteye bağlı olarak gelişir. Zamanla bozulan glukoz toleransı alınmayan önlemler ile insüline bağımlı şeker hastalığına dönüşür. Yaşamınızı zorlaştırarak şeker hastalığı sonucu oluşabilen diğer sağlık sorunlarına da potansiyel artar. Yüksek Tansiyon Yüksek kan basıncı fazla kilonun neden olduğu sağlık sorunlarındandır ve fazla kilolarınızdan sağlıklı bir şekilde kurtulduğunuzda olumlu yönde gelişme gösterir. Bazı besinler tansiyonunuzun kontrol altına alınmasında da daha etkilidir. Kalp Damar Hastalıkları Kalp sağlığını koruyucu beslenerek bu riski küçültmek ya da önlemek mümkündür. Dengeli, doğal ve yeterli beslenerek vücudun yıpranmasını azaltabilir ve korumayı arttırabilirsiniz. Bunun için elinizden geldiğince protein, kompleks karbonhidrat dediğimiz sebze, meyve, kurubaklagil, tam tahıllı besinleri ve doğal yağları denge içinde tüketin. Ayrıca düzenli yapılabilir egzersiz ya da aktif bir yaşam da oldukça önemlidir. Doğurganlığın Azalması Kısırlık ya da infertilite toplumun yaklaşık %10'nunu etkilemektedir. Ekonomik işbirliği ve kalkınma topluluğu içinde ise ülkemiz doğurganlığın en yüksek olduğu ülkedir. Ancak bu durum infertilite vakalarının %30'nun fazla kilo ve/veya obezite ile ilgili olduğu gerçeğini de değiştirmez. Karaciğer Yağlanması Alkole bağlı olmayan karaciğer yağlanması en sık görülen karaciğer rahatsızlığıdır. Obezite varlığında karaciğer yağlanması görülme riski %75 oranındadır. Kanser ve Kas-İskelet Sistemi Hastalıkları Fazla yağ dokusu rahim, meme ve kolon kanseri riskini artırır. Fazla kilo ayrıca eklemlerin yıpranmasına ve kas iskelet sistemi bozukluklarına yol açar. Obezite bir başka deyişle malnütrisyon (kötü beslenme) genellikle asitli içecek kullanımı ve veya yeterli vitamin ve minarallerin alınmamasını beraberinde getirir. Bu durumda osteoporoz için de bir risk faktörüdür. Depresyon ve Yaşam Kalitesinin Düşmesi Araştırmalarında desteklediği üzere: Obezite dolaylı yoldan olumsuz beden algısı nedeniyle kişinin kendine güvenini azaltıp sosyalleşmesinin önüne geçebilir. Obezite bireyin kötü beslenmesinin de bir sonucu olarak konsantrasyon, akademik başarı ve çalışma performansını da olumsuz olarak etkileyebilir. Ayrıca obezite kişinin bazı durumlarda önyargı ya da ayrımcılıkla karşı karşıya kalmasına neden olarak da yaşamını zorlaştırır. Bu nedenle sağlıklı kilosuna inmesi gereken, isteyen ya da çabalayan kişilerin doğru ve empatinin iç içe olduğu bir yoldan ilerlemesi başarı ve başarının kalıcılığını artıracaktır.
Gıda alerjisi tüketilen besine karşı bağışıklık sisteminin verdiği anormal yanıt olarak tanımlanır. Bu yanıt bazen hayatı tehdit edici olabilirken daha çok hafif ve farkında olunmadığı için kronik yakınmalar şeklinde ilerler. Hastalık Önleme ve Kontrol Merkezi (CDC) ‘ne göre gıda alerjileri çocukların %4-6' sını ve yetişkinlerin %4'ünü etkilediği tahmin edilmektedir. Besin alerjisi belirtileri bebek ve çocuklarda daha sık görülürken, herhangi bir yaşta da ortaya çıkabilir. Hiçbir sorun çıkmadan yıllardır yediğiniz bir gıdaya bile vücudunuz yıllar sonra tepki göstermeye başlayabilir. Tahmin etmediğiniz herhangi bir besin immun sisteminizi uyarıp alerjik etkiyi başlatabilir. Genel olarak yetişkinlerde balık, kabuklu deniz ürünleri, yer fıstığı ve ceviz gibi ağaçta yetişen kuruyemişler alerjik reaksiyonlara neden olur. Çocuklar için alerji potansiyeli yüksek olan gıdalar yumurta, süt, yer fıstığı, ağaçta yetişen kuruyemişler, soya ve buğdaydır. ALERJİ BELİRTİLERİ NELERDİR? Alerjik reaksiyonlar hafif olabildiği gibi bazı durumlarda anafilaksi denilen şiddetli sonuçlara da neden olabilir. Ağızda kaşınma, şişme Kusma, ishal ya da kramplı ağrılar Egzema, kaşıntı, yanma, kızarıklık, sivilce Eklemlerde ağrı Burun akıntısı, yutkunma ya da nefes almada güçlük, hapşırma Gözlerde kaşınma, sulanma, seyirme Kan basıncında düşme, baş ağrısı, migren, uyku hali gibi farklı ve tanımlamayı güçleştiren belirtilere neden olur. NASIL TEDAVİ EDİLİR? Ciddi ve akut gıda alerjileri acil tıbbi müdahale gerektirir. Gıda alerjisi tedavisi, genel olarak belirti ve şikayetlerin hafifletilmesini amaçlar ve rahatsız edici alerjik besin diyetten çıkarılır. Bu sayede yakınmalar hafifler. Yeni çalışmalarda alerjik besinin diyete tekrar azar azar eklenebileceğini desteklese de daha çok çalışmaya ihtiyaç duyulduğu vurgulanmıştır. ETİKET BİLGİSİNİ GÖZDEN GEÇİRİN Alerjen etkili madde glüten, inek sütü ya da yumurta vb gibi hazır aldığınız ürünün bileşiminde kolaylıkla yer alabilir. Semptomlara yol açmamak için takipte kalın ve besin etiket bilgisini okumadan tüketmemeye çalışın. ÇOCUKLARDAKİ BESİN ALERJİSİ 2013 yılında Amerikan Pediatri Akademisinin yayınladığı bir çalışmada çok küçük bebeklerde erken katı besinlere geçişin besin alerjisi görülme riskini arttırdığını yansıtır. Ayrıca emzirmenin olabildiğince uzun süre devam etmesinin, özellikle ilk 6 ay sadece anne sütü alımını önerir. Süt çocukluğu döneminde inek sütü, bal, domates ve turunçgiller alerji potansiyeli yüksek besinlerdir. Eğer böyle bir durum ile karşı karşıyaysanız alerji uzmanı bir hekim ve bu konuda deneyimli bir beslenme uzmanından destek alın. BAZILARI GEÇİCİDİR Alerjinizin olup olmadığını periyodik olarak test ettirmeniz sizi gereksiz uğraşlardan kurtarabilir. GLÜTEN NEDİR VE GLÜTEN ALERJİSİ KARIŞTIRILIR MI? Glüten başlıca buğday, arpa, çavdar vb. tahıllarda bulunan bir proteindir. Glüten alerjisi, buğday alerjisi hatta çölyak hastalığı ile bile karıştırılabilen kafa karıştırıcı bir terimdir. Çölyak hastalığı teşhis ve tedavi edilmez ise ciddi sağlık sorunlarına yol açan bir sindirim sistemi rahatsızlığıdır. Şiddetli ishal, karın ağrısı, kilo alma güçlüğü, hızlı ve ciddi kilo kaybı çölyak hastalığının başlıca belirtileridir. Çölyak hastalığının teşhisi ancak bir gastroenterolog tarafından konulur.
Uluslararası ilişkilerde deneme yanılma yolunu tercih edenler bedelini ağır öderler. Maalesef ülke olarak biz bu yanlışı yaptık. Suriye’de hatalarımızın bedellerini ağır olarak ödemeye devam ediyoruz. Hâlâ nereye evrileceğini bilmediğimiz bir gidişatın içindeyiz. Bu süreçte hayati hata eşiklerinden birisi de malum ABD ile imzaladığımız “Eğit-Donat” anlaşmasıydı. Bu anlaşma Şubat 2015’te ABD’nin eski Ankara büyükelçisi John Bass ile Dışişleri Bakanlığı Müsteşarı Feridun Sinirlioğlu arasında imzalanmıştı. Dönemin koşulları değerlendirildiğinde hem DEAŞ’a hem de rejime karşı Özgür Suriye Ordusu’nun askerleri eğitilecek ve silahlandırılarak Suriye’ye geri gönderilecekti. Kâğıt üzerinde yazan buydu ama işin gerçeği ateşe benzin taşımaktan başka bir şey değildi. Bununla birlikte mücadele edileceği söylenen DEAŞ’ın gün yüzüne çıktığı ilk günden beri emperyalist güçler için alan açıcı bir tarafının olduğunu en basit analizler bile ortaya koyuyordu. Türkiye o gün ABD ile bu anlaşmanın içine girmenin öneminden dem vuruyor ve Suriye’de önemli sonuçların geleceğine inanıyordu. Ta başından beri olduğu gibi Eğit-Donat’ta da Türkiye hiçbir beklentisine cevap bulamadı. Hatta ABD bu anlaşmayı gerekçe göstererek sözde DEAŞ’a karşı YPG’ye destek verdi. Üstte Yeni Şafak tarafından yapılan Eylül 2016’daki haberde de görüldüğü gibi Özgür Suriye Ordusu’nun Kurucu Komutanı Riyad Esad; ‘1,5 yılda 15 bin muhalife eğitim vereceğini açıklayan ABD’nin, muhalifler yerine terör örgütü PKK’yı eğittiğini, sadece 54 muhalife silah eğitimi verildiğini, (o tarih itibariyle) 8 bin PYD/PKK’lı teröristin profesyonel asker haline getirildiğini’ söylüyor. Bu haberden sonra ABD binlerce TIR silahı YPG’ye niye verdi diye sormamızın bir anlamı var mı sizce? Bugün Kudüs neden bu halde diye dertlenmemize sebep olan gelişmelerin kendi yanlışlarımızla ördüğümüz ağlar olduğu açık değil mi? İsrail bölgedeki istikrarsızlığı çok rahat bir şekilde kendi çıkarları için kullanmıyor mu? Uluslararası ilişkilerde bir ülkeye çoğu zaman ikinci şansın verilmeyeceğini bilmemek kadar büyük bir gaflet olur mu? Cuma namazı kılacağız dediğimiz Emevi Camii diye bir yer kaldı mı? Yoksa o danışmanın beklediği gibi savaş sonrası Emevi Camii’nin restorasyon işini Türk firmalar alacak diye sevinç naraları mı atalım? Acizane bir talebim var; bana bir yetkili bu iki haber arasındaki farkı açıklasın, ben de verilen cevabı olduğu gibi kendi sütunumda yayınlayayayım.  Şayet verilecek cevap yoksa kimse bizden susmamızı beklemesin. Bu tip durumlarda bildiği ve gördüğü halde susmak tarihe, bugüne, yarına karşı vebal yüklenmek demektir. Türkiye’de bugün bir beka sorunu olduğu söyleniyorsa, bu durum yapılan bu türden yanlışların sonucudur. Doğru tespit yapılamaz ve doğru teşhisler konulamazsa, sorunların olması gereken zeminlerde çözümleri sağlanamaz. Bu iki haber arasındaki farkta da görüldüğü gibi Türkiye, bugün bölgede büyük sorunlarla karşı karşıya kaldıysa, bunun ana sebebi gafletle bu türden tuzaklara düşmesidir. Yani Türkiye, bu kuşatmayı yarmak istiyorsa öncelikle kaybettiği şeyi kaybettiği yerde aramayla işe başlamak zorundadır. Yoksa her bulduğunu zannettiği şey çölde bir serap gibi olacaktır.
Trump’ın P5+1 ülkeleriyle İran arasında imzalanan nükleer anlaşmadan ABD’yi çekmesi aslında beklenen bir gelişmeydi. Göreve geldiği ilk günden beri İran’la ilgili her açıklamasında tehdit kokan ve bu anlaşmadan duyduğu rahatsızlığı dile getiren bir anlayış vardı. Her ne kadar anlaşmanın diğer tarafları şu anda Trump’ın bu çekilme kararından rahatsızlıklarını dile getirseler de zaman içinde özellikle ekonomik alanda uygulanacak baskılara ne kadar dayanırlar o tam olarak belli değil. Bütün bu gelişmeler aslında Ortadoğu’da yeni bir evreye geçilmek istenmesinin sonucudur. BOP’un yeni bir safhası hayata geçirilmek isteniyor. Trump’ın ABD büyükelçiliğini Kudüs’e taşıma kararı da bu süreçten bağımsız değildir. Kudüs gibi İslam dünyası için önemi tartışılmaz olan bir beldede ateşin üzerine benzin dökülüyor. Hiçbir tarihi ve demografik gerçeği dikkate almadan tamamen provokatif bir adım atılmış olunuyor. Bu minvalde dün yapılan protesto gösterilerinde bu kararı kabul etmeyen,, açılış programına karşı duran 33 Filistinlinin katledilmesi, 1700’den fazla yaralının varlığı ateşe benzin dökmek değil ise nedir? ABD ve İsrail bölge ülkelerinin içinde bulundukları kargaşa ortamı ve dağılmışlıktan istifade ederek bu coğrafyayı geri dönülmesi mümkün olmayacak bir noktaya çekmeye çalışıyorlar. Tabi işin merkezinde Suriye var. Bugün Suriye topraklarının İsrail tarafından neden bombalandığını çok iyi görmek, değerlendirmek lazım. Dün  sadece Golan tepeleri üzerinden yürüyen bir kriz varken bugün Suriye’nin tamamında kriz var desek yeridir. Suriye artık bölgenin ya felaketini ya da kurtuluşunu belirleyecek. İsrail bunu tespit ettiği için yeni değerlendirmeler yapılmasına ve çözümler üretilmesine fırsat vermek istemiyor. ABD ile birlikte yeni oyunlar planlarken ayrıca bölgedeki sinir uçlarını harekete geçirecek sorunları kaşımaya devam ediyor. Suudi Arabistan üzerinden İran’a yeni bir cephe açmaya çalışıyor. Kendisinin hedef tahtasına konulmasının önüne geçmek istiyor. Maşalar varken elimi yakmayayım diye hesap yapıyor. ABD ve İsrail açısından hal böyleyken Türkiye’nin Suriye politikasındaki çıkmazlar geldiğimiz nokta itibariyle daha iyi anlaşılıyor. ABD’nin PYD ile işbirliğini diplomatik açıdan çözmeye (!)çalışan Türkiye konu Suriye olduğunda iradeyi başkalarına bıraktı ve bölgesel sonuçların kendisine ne türden zararlar vereceğini hesap etmedi. Şimdi de aslında Rusya-İran üzerinden soruna müdahil olmaya çalışıyorsa da,  ABD ile de Suriye’yi konuşmaya devam ediyor. Konuşmasında sorun yok da, işin garip tarafı bazen bu görüşmelerden umutlandığı da oluyor. Sorunlarımız öylesine çetrefilli bir hal aldı ki, devletin, milletin artık bir hasar tespiti yapacağı yaklaşıma ihtiyacı var. Irak bir bilinmezin içine sokulmuşsa, Yemen mezhep mezbahanesine dönüştürülmüşse, Libya aşiret kavgalarına boğulmuşsa, Mısır’da demokrasi kirletilmişse, Suriye fillerin tepiştiği bir yer olduysa, Lübnan karıştırılmak isteniyorsa, Filistin her geçen gün kan kaybediyorsa, İran hedef tahtasına oturtulmuşsa, Sırada kim var sorusunu sormak bile abesle iştigaldir. Öylesine bir tuzağa düştük ki, pimi bize çektirdiler, bombayı da kucağımıza bıraktılar. Bu iş böyle gitmez.25 Haziran sabahı her şey aynı şekilde bugün olduğu gibi devam edecek olursa, Bu iktidarın gafletle yaptığı hataların telafisi ve çözümleri ülkemiz için çok zor olur.  
Geçtiğimiz Cuma günü Saadet Partisi Genel Başkanı Temel Karamollaoğlu Bey’in İstanbul programını takip ettik. Eyüp Sultan’da başlayan, ardından Fatih Camii ile devam eden ve Süleymaniye’de son bulan, merkezinde din ve devlet büyüklerinin kabirlerini ziyaret olan dolu dolu bir program icra edildi. Bu yoğun gün gazeteci ve yazarlar buluşması ile son buldu. Malumunuz Saadet Partisi bu seçimlerin odak noktası haline geldi ve üslup ve yaklaşımıyla siyasetin yeniden umut olmasına vesile oldu. Program boyunca halkın ilgisi bunu net olarak ortaya koydu. Basın ordusunu yarmak için mücadele eden, tebrik ve desteklerini bidirmek için Genel Başkan’a ulaşmaya çalışanları gördükçe halk nezdindeki karşılığı daha iyi müşahede ettim. Tabi Fatih Camii’ndeki malum olayı da anlatacağım. Temel Karamollaoğlu Bey ile Fatih Camii’nin haziresine girdik ve Sayın Genel Başkan, Fatih Sultan Mehmet Hazretlerinin kabri başında duada bulunuyordu. Bir hanım birden bağırmaya başladı. Cümleleri eleştiri değil, tahkir doluydu. Korumalar, çevredekiler muhataplarının bir hanım olmasının bilinciyle de, gayet hassas bir davranış içinde müdahale etmeye, hanımefendiyi uyarmaya çalıştılar. Fakat hanımefendinin dinlemeye kesinlikle niyeti yoktu. ‘15 Temmuz şehit eşiyim’ diyerek ısrarla ve yüksek sesle konuşmaya devam etti. Israrını sürdürünce Sayın Genel Başkan; ‘En azından konuşalım, bu ithamlarının muhatabı biz değiliz. Biz de kendimizi hanım kardeşimize doğrudan ifade edelim’ diye kendisiyle konuşmak istedi. Fakat hanımefendinin hiçbir şekilde dinlemeye veya anlamaya niyeti yoktu. Ben bağıracağım, hakaret edeceğim siz ise sessizce dinleyeceksiniz gibi hal ve tavır içindeydi. Bir şehit eşi olmasının verdiği acıyı anlamamak, hissetmemek elbette mümkün değil. Hangi niyetle bu şekilde davrandı bilmem ama zaman içinde o hanım kardeşimizin başını iki elinin arasına aldığında, nasıl bir şekilde kul hakkına girdiğini anlamasını ümid ediyorum. Hal böyleyken Saadet gibi, malum yapıyla hiçbir şekilde yolu kesişmemiş olan bir partiden 15 Temmuz’un hesabını sormaya kalkmak akıl alır bir iş mi? Sanki 16 yıldan beri iktidar olan Saadet’miş, en az 2002’den 2012, 7 Şubat MİT Krizi’ne kadar malum yapı ile işbirliği yapan Saadet partisiymiş gibi, sanki devlet bürokrasisinde bütün atamaları, ordu içindeki rütbelerin tamamını Saadet dağıtmış gibi, Ankara’yı parsel parsel satan Saadet belediyesiymiş gibi, ‘Ne istediler de vermedik?’ açıklamasını Saadet Partisi yapmış gibi, malum yapının bütün programlarına, devletin bütün kurumlarına talimatlar vererek her türlü sponsorluk desteği veren Saadet iktidarıymış gibi, yaptığı yanlışları, düştüğü gafleti  ‘aldatıldık, kandırıldık, yanılmışız’ gibi ifadelerle geçiştiren ve sonuçta 15 Temmuz gibi bir ihanetle karşı karşıya kalmamıza sebep olan Saadet partisiymiş gibi bir mantıkla hareket etmek hangi vicdana, hukuka, adalete, izana, insafa sığar? Siyaset bir uzlaşma sanatı değil mi? Millet İttifakı’nda toplumun farklı kesimlerinin ilkeler çerçevesinde bir araya gelişleri toplumsal barış adına önemli bir kazanım ve tarihi bir adım değil mi?  Bu milleti kamplaştırarak toplumu birbirine düşman edenlerin tek derdi iktidarda kalmaksa, böyle bir iktidarın bu millete, bu devlete ne faydası olur? Sonuç olarak görülen o ki, Saadet Partisi’nde yükselen trendle birlikte bu tip vakaların artarak devam etmesi muhtemel. Olsun. Herkes işine baksın. Herkes sorumluluklarını bilsin ve gereğini yerine getirsin. Bilinen bir gerçek var ki o da tuzak kuran mutlaka altında kalır.  Hani Yunus Emre’ye atfedilen bir söz var: “Sen doğru dur, eğri cezasını bulur.”
Bütün saatler 24 Haziran’a ayarlanmış durumda. Bundan önce olduğu gibi yine her şeyin siyah veya beyaz olarak takdim edildiği bir süreci yaşıyoruz. “İşbaşında kalırsak 25 Haziran sabahı bambaşka bir Türkiye’ye uyanacaksınız” diyen, hem de 16 yıldan beri hükümet olan bir iktidarın yoğun propaganda bombardımanı altındayız. Cumhuriyet tarihinin en uzun döneminin kendilerine verilmiş olmasına rağmen seçimlere ‘şahlanış’ , ‘yeniden diriliş’ gibi söylemlerle gidip bir kere daha iktidar olmak isteyenlere bu milletin, “Bu zamana kadar şahlanamadıysanız size nasıl güvenelim?” diye sorma hakkı yok mu, ne dersiniz? Seçimlere doğru bizler bu tartışmaların içindeyken, Kıbrıs’ta garip bir şeyler oluyor. Zaten 2004 Annan Referandumu’ndan beri adım adım mevzi kaybettiğimiz net olarak ortadaydı. Güney tarafı plana “Hayır” demesine rağmen taltif edilmiş ve “Kıbrıs Cumhuriyeti” adı altında AB üyesi yapılmıştı. Bu saatten sonra da KKTC’nin tüzel kişiliğini muhafaza etme ve “iki devletli çözümde” ısrarcı olma noktasında kendi ellerimizi ne yazık ki kendimiz bağlamış olduk. Oysa Annan Planı’na Türk tarafının “Evet” demesi için Ankara yoğun baskı ve zaman zaman tehditler içeren bir sürecin parçası olmuştu. “Çözümsüzlük çözüm değildir” sihirli cümlesi Kıbrıs’a bakışa belirliyordu. Türkiye AB üyesi olacaktı ama bunun önündeki en büyük engel Kıbrıs’tı. “Kazan-kazan” politikası uygulanacak ve Kıbrıs’ın AB yolunda ayak bağı olmasının önüne geçilecekti. Ayrıca Türkiye tarafı “masadan kaçan taraf olmadığını” bütün dünyaya ilan etmiş olacaktı. Sonuçta Kıbrıs’a uygulanan ambargo kaldırılacak, Ercan Havaalanı uluslararası uçuşlara açılacaktı. 2004’ten bugüne aradan 14 koca yıl geçti. Bütün bu beklentilerin tamamı boşa çıktı. Türkiye’nin Kıbrıs’ta bir tuzağa çekildiği noktasında kimsenin şüphesi yok artık. Güney tarafı bütün adayı temsil ettiğini ve Türk ordusunun kendi(!) topraklarında işgalci olduğu propagandasıyla masaya her oturduğunda mağduru(!) oynamaya devam ediyor. Şimdi artık tartışma konusu olan ana başlık “1960 tarihli Türkiye’nin garantörlüğünün yerine başka bir formül” bulunması. Hem de BM Genel Sekreteri Guterres’in teklifine KKTC Cumhurbaşkanı Mustafa Akıncı, “Bu tartışma belgesini kabul ediyorum” açıklaması yaptı. İşin ilginç tarafı KKTC’de işbaşında olan hükümet de, “Üzülerek söylemeliyiz ki, hükümet olarak biz bunun kabul edildiğini basından öğrendik” diye tepki verdi. Cumhurbaşkanı Akıncı’nın “olabilir” dediği, Genel Sekreter Guterres’in teklifindeki “Yönetim Modeli” ile ilgili içerik ise başlı başına intihar anlamını taşıyor. Teklif “iki dönem Rum, bir dönem Türk dönüşümlü başkanlığı öngörüyor. Hükümette, karar alma mekanizmasında salt çoğunluk arıyor, ancak her iki toplumu ilgilendiren konularda en az bir Türk’ün olumlu oyu aranacak” diyor. Türk tarafının nüfusunun Rum tarafının yaklaşık üçte biri olduğunu düşünürsek “salt çoğunluk” ifadesiyle nasıl bir planla karşı karşıya olduğumuz gerçeğini daha iyi idrak etmiş oluruz. Rusya’nın Akdeniz’de tutunabilmek için Suriye’ye verdiği önemi artık bütün dünya görüyor. Türkiye ise Kıbrıs gibi “güvenlik sigortası” olan hayati bir adayı masada tartışma konusu yapıyor. Kıbrıs’taki bu yanlış gidişe dur diyebilecek bir iradeye acilen ihtiyaç var. Böyle giderse bir sabah uyandığımızda bütün egemenlik haklarımızdan vazgeçtiğimiz için Kıbrıs diye bir derdimizin kalmadığı acı gerçeğiyle güne uyanabiliriz. Devlette devamlılık esastır. İktidarlar geçici bu milletin hak ve hukuk çerçevesinde inşa ettiği, menfaatleri ve varlığı kalıcıdır. İktidarlara düşen görev işbaşında kaldıkları sürede milletin hukukunu korumaktır. Allah nasip ederse 25 Haziran’ı da göreceğiz. Ancak Kıbrıs’taki gelişmelere kayıtsız kalmak, olup-bitenleri seçimlere kurban etmek gibi bir yanlış, ölümcül bir hata olur.
Bu seçimlerin diğerlerine göre en önemli farkı Saadet Partisi’nin varlığını belirgin bir şekilde hissettirmesi oldu. Bir anlamda denklemlerin merkezinde hep Saadet Partisi var. Bunun en önemli örneği ise Saadet, CHP, İYİ Parti ve DP arasında alınan seçim iş birliği kararı oldu. Bu süreç şimdiden siyasette dengeleri değiştirecek bir adım olarak kendisini gösteriyor. Peki, Saadet Partisi açısından bu karar nasıl okunmalı? Kanaatlerimizi maddeler halinde açıklamaya çalışalım. 1- Saadet Partisi bu kararıyla toplumun karpuz gibi ortadan ikiye bölünmesinin önüne geçti ve farklı toplumsal kesimler arasında köprü vazifesi gördüğünü ispat etti. 2- Saadet yıllardır milli iradenin önündeki en büyük engel olan baraj sorununu bu şekilde aşmış oldu. Kendisine oy vermeyi düşünen seçmenler artık baraj endişesiyle farklı tercihlere zorlanamayacaklar. 3- Saadet bu süreçte ilkeli bir duruş sergiledi. İşi, görüşmeleri, basit birer sandalye tartışmasına hiç indirgemedi. Şeffaf ve tutarlı davrandı. Zaten bu baskın seçim kararından önce muhalefet tarafından dillendirilmeye başlanan “İlkeler İttifakı” da Saadet’in imzasını taşıyordu. 4- Saadet edilgen değil, etken bir yol haritasını hayata geçirdi. Başkalarının kararından etkilenen değil, aldığı kararlarla başkalarını etkileyen ve savunmaya geçiren bir stratejiyi uygulamış oldu. 5- Saadet ‘duygu’ ve ‘akıl’ dengesini doğru planladı, iyi ayarladı. Bu sürece Genel Başkan Temel Karamollaoğlu’nun dil, üslup ve yaklaşımı önemli bir katkı sağladı. Günü kurtarmak değil, geleceği kuşatmak hedefi ile hareket edildiği net olarak görüldü. 6- CHP’nin Türkiye’nin kurucu partisi olmasının yanında, her ne kadar 1950’lerin Demokrat Partisi olmasa da en azından çok partili hayata geçişimizin en önemli aktörü olan DP’nin de aynı ittifakta yer alması yakın tarihimizde yaşanan acıların telafi edilmesi adına sembolik de olsa güzel bir örnek oldu. Tabi buradaki çimento Saadet Partisi idi. Bir anlamda Türkiye’yi yakın tarihi üzerinden barıştırma projesi bu ittifakla beraber kendisini gösterdi. 7- Saadet Partisi hep umut verdi. Kucakladı. Korkuları tetiklemedi. Kamplaştırmayı ülkenin en önemli sorunu olarak gördü. Alınan karar da, dile getirdiği bu problemin bertaraf edilmesi adına önemli bir çıkış olarak tarihe geçti. 8- Saadet bu kararıyla birlikte, ortak değerler üzerinden ayrışmaya izin vermeyeceğini, etnik kimliği, mezhebi, kılığı, kıyafeti, partisi ne olursa olsun bu toplumun bir ve beraber olduğunu bütün dünyaya ilan etti. 9- Saadet uzlaşmacı bir siyaset tarzını benimsediğini gösterdi. Ülke meselelerinde doğru zeminlerde herkesle müzakere edilebileceğini bu örnekle bir kere daha ortaya koydu. Şahısları hedef almadı. Partiler birbirlerinin düşmanı değildir diyordu, bunu teyit etti. Şu çok açık ki, Saadet Partisi’nin bunca yıldır Meclis dışında kalması ülke için büyük kayıptı. Sorunlarımızın çözümleri kamplaşma ve ayrışma ortamlarına kurban edildi. Psikolojik bir gerçek var; kimsenin kimseyi dinlemediği yerde konuşmanın bir anlamı olmaz. Bugün biriken sorunlarımızın temelinde işte bu problem var. Saadet tavrı ve yaklaşımıyla partilerin birbirleriyle konuşabilmelerinin önünü açtı. Yeri geldikçe ifade ettiğimiz bir gerçeği hatırlarsınız. Saadet Partisi kendi rengini muhafaza ederek toplumun bütün kesimleriyle rahatlıkla iletişime geçebilen bir partidir. Herkes rahat olsun, Saadet Partisi’nin etkin olduğu bir siyasi atmosfer bu ülkenin bu kritik dönemdeki en önemli kazancı olacaktır.
Bir toplumda çürüme önce âlimlerden, kanaat önderlerinden, konuşması gereken zamanlarda susanlardan başlar. Herhangi bir maslahatı güderek doğru bildiğini söylemeyen, gördüğü yanlışları olması gerektiği gibi dile getirmeyenler ortaya çıkan olumsuzluklarda benim payım yok diyerek işin içinden sıyrılamazlar. Bugün nereden bakarsanız bakınız, kamplaşma en önemli baş ağrısı sorunumuzdur. Bu durum toplumsal barışımızı ve millet olma bilincimizi doğrudan tehdit etmeye başlamıştır. Günlük politik kazançlar uğruna bu sorunu daha da derinleştirecek dil, eylem ve söyleme başvurmak yanlış üstü yanlıştır. Bu tür yaklaşımların bedelini geçmiş zamanlarda çok ağır ödedik. Tekrar aynı hatalara düşmemek için ders almak ve sorumlu davranmak zorundayız. 24 Nisan’da gerçekleştirilen Erbakan Ödülleri programında şu kişi neden ödül verdi, bu gazeteci neden ödül aldı gibi çoğunluğu art niyetli yaklaşımlara üzülerek şahit olduk. Bu program üzerinden bazen de hadlerini aşarak büyük büyük laflar edenler, Erbakan Hoca’nın CHP, MHP, AP-DYP gibi farklı tabanlara hitap eden partilerle koalisyonlar kurabilecek kadar herkesle uzlaşı zemininde buluşabilen bir lider olduğunu unutmasınlar. Erbakan Hoca hayattayken ‘yüreğini yakanlardan’, bugün ‘kemiklerini sızlattınız’ ifadelerini duymak garip bir durum değil mi? “Beni günahlarına ortak etmeyin” diyen bir Erbakan’dan iktidar destekçisi bir Erbakan çıkarma gayreti ise tam bir siyaset mühendisliği ve beyhude çaba. Bu minvalde Şubat sonu kaleme aldığımız aşağı linkteki yazımız üzerinden Erbakan Hocanın nezaketini bir kere daha hatırlamamızda fayda var. http://www.milligazete.com.tr/makale/1508389/mustafa-kaya/erbakan-nezaketi “Suyun üstünde bile yürüseniz, çünkü yüzme bilmiyor diye eleştirecek adamlar her daim olacaktır. O yüzden siz işinize bakın” diye bir söz var. Bence haksızlığa uğrayanlar bu türden manipülatif girişimlerle karşı karşıya kaldıklarında bu sözü hatırlasınlar. “Siyasetin bir ilim, bir de filim tarafı var” diye tecrübeli politikacıya atfedilen bir söz var. Her şeye rağmen sabırla ilim tarafına yatırım yapanlar mutlaka başarıya ulaşırlar. ‘Filim’ tarafını önceleyenler ise başkalarının senaryosunda birer figüran olmaktan öteye gidemezler. İktidarla beraber değilsen, destek açıklaması yapmazsan her türlü saldırıyla karşılaşmaya hazır olmalısın. Birlikte isen yanlışın da olsa birden tertemiz oluveriyorsun. Bu ne menem bir iştir anlamak mümkün değil. Ticarette terazi önemli de, siyasette değil mi? Siyaset “kul hakkına” doğrudan muhatap olunan bir alandır. Her parti iktidar olarak ülkesine hizmet etmeyi arzular. Ancak nasıl olursa olsun ama sonuçta mutlaka iktidar olalım denirse, bu durumda iktidara giden her yol mubah olarak görülmeye başlanır. İşte tam da burası en tehlikeli nokta ve kısır döngünün başladığı yerdir. Sözü büyük devlet adamı Nizamülmülk’e bırakarak bitirelim: “Devlet, kolay kolay herkese nasip olmayacak büyük bir nimettir. Bu nimete sahip olan kimse, ahirette büyük bir külfetle de karşı karşıya olduğunu bilmelidir.”
AK Partili kardeşim, arkadaşım, dostum sana seslenmek istiyorum. Bütün önyargılarından arınmış bir şekilde beni dinlemeni bekliyorum. Sen de herkes gibi her şey iyi olsun istiyorsun. Ancak bir şeylerin, bir yerlerde yanlış gittiğine dair endişelerin uzun süredir var, biliyorum. Yeni hikâyelere ihtiyaç olduğunu sen de görüyorsun ancak bugün o hikâyeleri yazamayacak kadar kendini yalnız ve bitkin hissediyorsun. Birbirine taban tabana zıt konuları savunmaktan, kendinle çelişmekten dolayı çok üzgünsün, farkındayım. Sürekli yanılmanın, aldatılmanın, kandırılmanın yüreğinde, zihin dünyanda açtığı derin yaraları emin ol görebiliyorum. Havada uçuşan çeşitli iddiaları doğal olarak sen de duyuyor, bazı bilgilere kendin de rahatlıkla ulaşabiliyorsun. Çoğu zaman her koyun kendi bacağından asılır deyip geçiyorsun. Buna rağmen yanlış yapanların çokluğu seni de sorunun sistemsel olduğuna dair kanaatlere götürüyor. Dün seninle aynı mahallede oturanların, aynı masada yemek yiyenlerin, bugün hayatlarındaki değişimi anlamakta çok zorlanıyorsun. Oturdukları evleri, altlarındaki arabaları, yaşam koşullarındaki değişimi gördükçe bunlar benim arkadaşlarım mı diye kendine sormadan edemiyorsun. Aslında derdin onların evleri, arabaları değil ama o makamlara gelmemiş olsalardı, bu imkânları bulabilirler miydi diye aklına takılan sorulara bir türlü engel olamıyorsun. Koltuklarını başlarının üstlerinde taşıyan nicelerini gördün ama bir şey söylemeye, eleştirmeye çekiniyorsun. Dışlanırım diye korkuyorsun. Kabul et; artık sen de çok yoruldun. Sürekli gerginsin. Kaşların hep çatık. Bazen senden farklı düşünen herkesin senin kötülüğünü istediğine dair büyük bir yanılgıya kapılıyorsun. İstemediğin halde kendine bir koruma kalkanı oluşturuyor, toplumun, hayatın gerçeklerinden kopuyorsun. İktidardan düşersek hayat son bulacak gibi yanlış bir anlayış ile kuşatılmış durumdasın. Korkuların hep diri tutuluyor. Sürekli bir savaş içinde olduğun yönünde propaganda ile karşı karşıya kalıyorsun. Bazen iyi niyetle bir şeyler söylüyorsun ama sözlerin yüzüne çarpılıyor. Bu durumda ne yapacağına karar veremiyor, sonra kolayı seçiyor ve statükoya teslim oluyorsun. Sonuçta her bir seçim öncesi aynı tekrarlara muhatap olarak yıllarını geçiriyorsun. Şu dağın arkasında canavarlar var diye sözler duyuyorsun. Oysa canavar denilenlerin aynı sokakta, aynı binada, aynı okulda, aynı kurumda birlikte olduğun arkadaşın, komşun olduğunu görünce kafan karışıyor. Belediye başkanlarına lüksten, şatafattan uzak durun uyarılarını duyduğunda, demek ki tespitlerim yerindeymiş, lüks de, şatafat da, kibir kuleleri de doğruymuş sonucuna ulaşıyorsun. Sana bir şey söyleyeyim mi dostum; seçimleri kaybedenin her şeyi kaybedeceği yalanına sakın inanma. Elbette bu iktidar döneminde de kazanımlar oldu ancak artık ne milletin bu iktidarı, ne de iktidarın bu milleti taşıyacak takati kalmadı, bunu gör. Bin yıldır bu coğrafyadayız. Hepimiz geçiciyiz. Devletimiz, vatanımız, milletimiz kıyamete kadar yaşayacak. Endişe etme. Değişimden korkma. Şunu da lütfen unutma; bu yüksek tansiyonla bir dönem daha bizler millet olarak barış ve huzur içinde yaşayamayız.
Bugün 24 Nisan ancak tartışmaların merkezinde 1915 yılındaki tehcir değil, Ermenistan’da yaşanan iç karışıklıklar var. Bilindiği gibi Ermenistan’da 2015’teki referandumda devlet başkanının yetkileri daraltılmış ve parlamenter rejime geçilmişti. Başbakanlık makamı daha geniş yetkilerle donatılmış, cumhurbaşkanlığı ise sembolik bir pozisyona taşınmıştı. Aslında işin özüne bakarsanız 2018 itibariyle görevde iki dönemini dolduran Sarkisyan, başbakanlık yoluyla kendi gücünü korumak istedi. Referandum bu açıdan Sarkisyan’ın kurgusuydu. Nitekim iktidar partisi eski devlet başkanı Sarkisyan’ı başbakanlığa aday gösterdi ve parlamento da bunu onadı. Ancak geçen süre zarfında protestolara dayanamayan Sarkisyan dün itibariyle istifa etmek zorunda kaldı. İçerdeki bu gelişmelerin yanında, olaylara bölgesel açıdan bakarsak, Rusya için Ermenistan’ın çok önemli bir ülke olduğu sonucuna ulaşırız. Her ne kadar Batı’daki Ermenileri küstürmemek adına Rusya ile birlikteliğini davul zurnayla ilan etmeyen Ermeniler, bir anlamda hala Batı-Rusya dengesini muhafaza ettiklerine inanıyorlar. Ancak yolsuzluklar, usulsüzlükler, güç zehirlenmesi ile devletin kontrolünün tamamen dün istifa eden Sarkisyan’ın eline geçmesi halkta rahatsızlıklar oluşturmaya başlamıştı. Sarkisyan’a öteden beri karşı duran muhalifler, sokaklara çıkarak gelinen durumu yani başbakan olarak geri dönen Sarkisyan’ı protesto etmeye başladılar ve istedikleri hedefe de ulaştılar. Bu durumda herkesin aklında daha önceki Ukrayna örneğinde olduğu gibi acaba “Kadife Devrim” için düğmeye mi basıldı soruları geldi. Muhalif lider Paşinyan ise, sokaklarda yaşanan hareketliliğin, Ermenistan’ın kendi iç dinamiklerinden kaynaklandığı vurgusunu yapmak için “Kadife Devrim, yönetime yönelik değil, tüm devlet kurumlarının SerjSarkisyan’ın tekeline girmesini engellemek ve polis de dâhil halkın elinde olmasını isteyen bir halk hareketidir” diyerek durumu açıklamaya çalıştı. Malum bir taraftan Batı’yla ilişkilerini diaspora üzerinden yürüten Ermenistan, diğer taraftan Rusya için bölgede önemli bir müttefik görevi yürütüyor. Dağlık Karabağ’da devam eden işgalin en büyük destekçisi de Rusya. Ermenistan’ın yeni devlet başkanı ArmenSarkisyan ise tehlikenin boyutlarını görmüş olacak ki, “Tüm vatandaşlarımızı, diasporadaki yurttaşlarımızı germe teşebbüslerinden kaçınmaya ve itidalli olmaya çağırıyorum” diyerek sürecin vereceği zarar hakkında uyarılarda bulunmuştu. Bu arada Türkiye’de Ermenilerin de genel olarak muhaliflerin yanında durduklarını bir kenara not edelim. İşin özü şu; Ermenistan’daki sorunlar artık taşınamaz bir noktaya geldi. Kendi ayakları üzerinde durmayı bir türlü başaramayan, dış destek olmadan yaşaması mümkün olmayan, diasporasız ekonomisini yönetemeyen bir Ermenistan bu yükü daha fazla ne kadar taşır belli değil. Sorunlar daha da derinleşmeye devam ediyor.
Tarih bu iktidarın iş başında kaldığı yılları birbiriyle taban tabana zıt konuları, başlıkları aynı özgüvenle savunabilen bir hükümet dönemi olarak yazacak. Daha düne kadar erken seçim taleplerini “vatana ihanetle” eşdeğer tutan bir iktidar, bugün “baskın seçim”in ne denli gerekli olduğuna dair açıklamaları gönül rahatlığıyla yapabiliyor. Hep uçlarda yaşayan, orta ve makul yola bir türlü gelemeyen bir anlayışla hareket etmek neredeyse sıradan bir hal aldı. “İnsan aklı nisyan ile maluldür” sözünden olabildiğince istifade etmeye çalışıyorlar. Ancak ülkemiz öyle bir noktaya geldi ki, artık işleri dün olduğu kadar kolay değil. İnsanlar geçmişte unutmak istediklerini bugün özellikle hatırlamaya başladılar. Halkta dünün aksine bugün derin bir bekleyiş var. Arayış had safhada. Sıkıntılar birikmiş. Bazen umutsuzluk, bazen de kızgınlık var. İnsanlar bu durumumuzdan daha mı kötü olacağız diye bir kırılma noktasına doğru son hızla yol alıyorlar. Bu seçim kararı sorgulamaların dozajının ilerleyen zamanlarda daha çok artacağı görüldüğü için mi alındı acaba ne dersiniz? Geçtiğimiz Perşembe, Cuma günleri Sivas’ta idim. 8 ilçeyi gezme fırsatı buldum. Halkla bolca sohbet ettim. İnsanları tam olarak anlamaya çalıştım. Dinlemeler yaptım. Çiftçilerle, besicilerle, esnafla konuştum. Siyasi mülahazalardan bağımsız olarak söylüyorum. İnsanların rahatsızlıkları dillerine vurmaya başlamış. Dokunduğunuz insandan bin ah işitiyorsunuz.            Mesela Hafik ilçesinde bir kasap “10 yıl önce 110 tosun parasına bu dükkânı aldım. Şimdi 10 tosun parasına devredemiyorum. Paranın değerindeki düşüşünü de hesap ettiğinizde neler kaybettiğimi varın siz anlayın. Yetkililer ise buraya geldiklerinde derdimizi dinlemeden yanımızdan uzaklaşıyorlar” dedi. Yine Hafik’te elinde keserle yanıma yaklaşan bir inşaat ustası; “Oğlum makine teknikeri. Okulunu da iyi bir derece ile bitirdi. İş bulamadığımız için yanımda inşaatta çalışıyor” dedi ve ağlamaya başladı. Mesela başka bir ilçede bir besici “250 koyunum var. Devletten teşvik alamıyorum. Dişi hayvan başına 20 lira veriyorlar. Yemin fiyatı 72 lira oldu. Saman 250 lira idi, şimdi ithal saman 750 lirayı buldu. Bana bir akıl verin” diyerek dert yandı. Aslında erken seçimin kaçınılmaz olduğu gün gibi aşikârdı. Beklenen adım bu seçimlerin Ekim-Kasım aylarında yapılabileceğiydi. Ancak başta ekonomi ve içinde bulunduğumuz sorunlar öyle bir hal aldı ki, erken bir tarafa baskın seçim kararı alındı. Aslında bu karar hükümetin ülkeyi “yönetemediği” ve baskın seçimi bir çıkış olarak gördüğü şeklinde anlaşılmalı. Bu kararın bir başka boyutu da, MHP’nin bu süreçteki rolüdür. 3 Kasım 2002’deki seçim kararının alınmasında MHP’nin belirleyici olduğunu düşünürsek, AK Parti’nin işbaşına gelmesinde MHP’nin dolaylı da olsa önemli bir katkısının olduğunu söyleyebiliriz. Bu seçim kararında da önce 26 Ağustos tarihini dile getirenin MHP olması ve sonra 24 Haziran’da karar kılınması da ayrıca dikkate değer bir noktadır. Yani MHP gelmesinde çok önemli katkısı olan iktidarın bu seçimle birlikte iş başından uzaklaşmasına mı sebep olacak şimdi herkesin cevabını merakla beklediği soru bu. Bir de şu konu önemli; Türkiye’nin gerçek gündemi ile iktidarın gündemi arasındaki oluşan uçurumun seçimlerde nasıl bir sonuçla karşı karşıya kalacağını hep birlikte 24 Haziran’da görmüş olacağız.
Daha düne kadar zulme, haksızlığa karşı birlikte mücadele ettiğimiz arkadaşlarımızın bugün emperyalistlere alkış tutar hale gelmesini ne anlayabiliyor, ne de anlatabiliyorum. Zordayım. Üzgünüm. Kendi adıma değil onlar adına çok endişeliyim. ABD attığı her adımda, yaptığı her saldırıda yanı başımızda biraz daha kalıcı hale geliyor ve bu arkadaşlarımız ‘nerede kaldın, niye bu zamana kadar vurmadın’ diyerek serzenişte bulunuyorlar. Kolayı seçmek gibi bir yanlışı tercih ederek, hem kendilerini hem de bu ülkenin geleceğini ateşin içine atıyorlar. Reel politika esareti birçoğunu kuşatmış durumda. Dış politikada tutarsızlık öylesine belirgin bir hâl aldı ki, ne İsa’ya ne Musa’ya yaranamama durumu çok uzakta değil. Bir gün Rusya’nın yanındayız, diğer gün ABD’ye dönüyoruz. Bu oyun hep böyle sürer zannediyoruz. Etken olduğumuzu zannediyoruz ama gelişmelerde belirleyici olmaktan çok uzak bir manzara çiziyoruz. Günü kurtar geç, yarına yeni bir şey bulana kadar böyle devam ederiz mantığıyla, el yordamıyla çıkış arayan bir anlayışla ne yaptığını bilmez haldeyiz.  “Suriye’den artık çekilebiliriz. Eğer kalmamızı istiyorsa Suudi Arabistan para versin” diyen Trump’ın bu sözlerinin ardından, sihirli(!) eller devreye giriyor ve ABD karar değiştirip bölgede yerleşik düzene geçeceğine dair açıklamalar yapıyor. ABD Dışişleri kaynakları Suriye’de kalıcı olmalarını İran tehdidine bağlıyor. Yani daha çok uzun yıllar birlikteyiz mesajı veriyorlar. Bunun gerekçesini bilmem anlayabiliyor muyuz? İngiltere, Rusya ile yaşadığı rehine krizindeki kızgınlığını Suriye’den çıkarıyor. Yani kendi aralarındaki restleşmelerde bile çatışma alanı olarak bizim topraklarımızı kullanıyorlar. Allah aşkına, bu gerçeğe gözlerimizi neden kapatıyoruz? 100 yıl önce Suriye’yi kendisine sömürge yapan Fransa’nın birden atağa kalkmasını kimyasal silah saldırılarında hayatını kaybedenlerin hesabını sorma olarak değerlendirecek kadar tarih bilgisinden uzaklaşmayı nasıl yorumlamalıyız, bilmiyorum. Bazen yaşadıklarımız karşısında öyle can sıkıcı bir ruh haline bürünüyorum ki; ‘Etnik kimlikleriniz üzerinden ayrışmaya devam edin. Mezheplerinizden dolayı birbirinizi boğazlamayı sakın bırakmayın. Emperyalizmin oyuncakları olmaktan madem utanmıyorsunuz, iradesiz piyonlar olarak hayatınızı sefil uşaklar gibi sürdürün. Ellerinizi kendi kardeşlerinizin kanlarına bulaştırmaya çekinmeyin. Bu zilleti kendinize yakıştırıyorsanız, daha söylenecek ne var ki’  diye bütün Ortadoğu’ya haykırasım geliyor. Uçaklar kalkıyor, Akdeniz’de sular ısınıyor, Suriye toprakları satranç tahtasına çevriliyor. Suriye ile birlikte bir de zihinlere bombalar düşüyor. Asıl yaralayıcı ve acı olan ise zihinlere düşen bombalar, topraklarımıza düşenlerden çok daha fazla can yakıyor.
ABD, Fransa ve İngiltere Suriye’yi vurdu. Bugün bu saldırıları destekleyen kimi çevrelerin görmek istemedikleri apaçık bir gerçek var; o da Suriye’de 1991 Körfez Savaşı sonrasının Irak’ına doğru artık koşar adım gittiğimizdir. Bu saatten sonra Suriye topraklarında özellikle de kuzeyde olabildiğince belirsiz bir ortamı inşa etmenin planları yapılacak. Hedefin önce Irak, sonra Suriye, ardından İran ve nihai olarak Türkiye olduğunu görmemek için özel bir gayret göstermek gerekiyordu. Biz de ülke olarak bütün bu süreçlerde hep bunu yaptık. Bugün Ortadoğu’nun karşı karşıya kaldığı manzara; ölümlerden ölüm beğenmek, zalimler arasında tercih yapmaya zorlanmaktır. Bölge ülkeleri sorunlarının çözümünü kendi içlerinde değil de Washington’da, Moskova’da, Brüksel’de aradıkları müddetçe bu türden saldırıların ve bu manzaranın değişmesi mümkün olmayacak. Bizler etnik ve mezhepsel farklılıklarımız üzerinden birbirimizle boğuşurken, Avrupa 1618’de yani 400 yıl önce bu süreci yaşamıştı. Otuz Yıl Savaşları boyunca Avrupa’da komşu komşuyu mezhebinden dolayı katletti. Birbirlerini bitiremeyeceklerini anladıklarında ise Vestfalya’da barış yaptılar. Bu tarihten hem de 400 yıl sonra mezhep çatışması tuzağına düşen Müslümanlarda akıl da, fikir de, izan da, insaf da, ruh da yok demektir. Şu nokta çok önemli; doğunun aklını kaybettiği günlerden beri bu coğrafyanın en önemli sorunu; dirayet, feraset ve basiretin aynı anda bir arada bulunamamasıdır. Bu üçü aynı anda, bir devlette, bir yapıda yoksa  başların dertten kurtulması mümkün olmaz. Genel geçer bir kabul vardır; hatalar insanlar içindir denir. Hatasız kul olmaz diye şarkılar bile yapılmıştır. Ancak hata yapan insandan beklenen, bir daha aynı hataya düşmemesidir. ‘Aynı delikten iki sefer ısırılmamak’ asıl olandır. Bugün ülkemizin temel sorunu her hatasına gizem yükleyen bir anlayışla yol almaya çalışmasıdır.  “Eğit-Donat”ta ABD ile bir olup Suriye’deki yangına benzin taşıdık. ABD bu gerekçeyle sözde DEAŞ’la mücadele adına PYD/YPG’yi yerel gücü yaptı. Aynı ABD şimdi Suriye’yi vuruyor. Gün gelir Esad gider ama ABD ile Rusya ile komşuluk(!) ne zaman biter bu belli değil. Artık tartışmasız anlamış durumda olmamız gerekir ki, Türkiye’nin güvenliği kendi sınırlarından başlamaz. Şam, Tahran, Bağdat, Bakü, Saraybosna, Kahire, Kudüs güvende değilse biliniz ki İstanbul da, Ankara da güvende değildir. Bu kadar geniş bir coğrafyada etkin olmak hem avantaj hem de dezavantajdır. Bu durumu avantaja çevirmek ancak doğru stratejilerle mümkün olur. Onları ABD’nin, Rusya’nın kucağına itmek gibi bugün olduğu gibi bir yanlışta ısrarcı olunursa bu etki alanı hiç şüphesiz dezavantaja dönüşür. Son saldırılarla birlikte cami avlularında, meydanlarda ‘Katil ABD Ortadoğu’dan def ol’ sloganlarını bir kere daha hatırladım. Geçen süre zarfında reel politika bazılarını öylesine kuşattı, öylesine esir aldı ki, dün öyle diyenler bugün ‘Vur vur Trump vur, Suriye’ye vur’ sloganları atmaya başladılar. Zihin kayması ifadesi bile bu fikri savrulmayı ve keşmekeşi tarif etmeye yetmez. Bunun adı olsa olsa tam olarak bir trajedidir. Kimse şunu unutmasın; bu filmin sonu kesinlikle mutlu bitmez. Çünkü senaristler sahnenin sonunda kanla çizilmiş yeni sınırlar görmek istiyor. Hal bu iken bu coğrafyada zalimlerden medet beklemek akıl tutulmasıdır. Ya sorunlarını kendin çözebilecek iradeyi göstereceksin ya da sıranı bekleyeceksin. Üçüncü bir seçeneğin hayat bulma ihtimali kesinlikle yok.
2009 veya 2010 yılıydı. Şu an hâlâ aktif olan, iktidarın ekonomi yönetiminde etkinliğini muhafaza eden bir isim ile uçak yolculuğunda yan yana düşmüştük. Yol arkadaşım o dönemde önemli bir mevkideydi, bugün pozisyonunu daha da ilerletmiş şekilde koruyor. Karşılıklı nezaket çerçevesi içinde geçen konuşmalar benim için çok faydalı olmuştu.  Çiftlik Bank ile ilgili tartışmalar beni tekrar o yıllara geri götürdü. Peki, bu seyahat bana neden Çiftlik Bank’ı hatırlattı? Bildiğiniz gibi, o yıllarda Türkiye şekere, tütüne, fındığa kota uygulanmasını daha şiddetli bir şekilde tartışıyordu. Canlı hayvan ithalatının yanında, tarihte ilk defa saman ithal edilmeye başlanmıştı. Bu atmosferde sohbet de doğal olarak tarım ve hayvancılık üzerine şekillenmişti. Bendeniz kendisine; Şekere kota uyguluyoruz ama Brezilya ve Arjantin’den şeker getirmeye devam ediyoruz. Tütüne kota uyguluyoruz ama ABD’nin Virginia tütünlerini alıyoruz. Hayvancılıkta sürekli mevzi kaybediyoruz. Avrupa’nın en pahalı etini tüketiyoruz. Saman ithal etmek gibi can alıcı tehlikeli bir noktaya bile geldik diye ifadeler kullandığımda, bana, “Biz AB Maastricht kriterlerine göre tarımda çalışan nüfusu, toplam çalışan sayısı içinde yüzde 10’a çekmeyi planlıyoruz. O yüzden bu kotaları uyguluyoruz” demişti. Sonra ise, “Şu an toplam nüfusumuz 74 milyon. Bu sayı içinde 30 milyon çalışanımız var. Bunun yüzde 25’i yani 7,5 milyonu tarımda çalışıyor. Biz bu sayıyı 3 milyona indireceğiz” diyerek devam etmişti. Tabi ben bu açıklamalara itiraz etmiş, Türkiye’nin sosyal dokusunun, ekonomik şartlarının, tarım dışı alanlardaki istihdam olanaklarının bu tür radikal kararların alınması için yeterli olmadığını söylemiştim. Ayrıca tarım ve hayvancılıkta plansızlıktan kaynaklanan zorlukların olduğunu, yüzde 10 hedefinin sadece şeklen AB kriterlerine uyumu getireceğini ama sonrasında sosyal sorunların patlak vereceğini belirtmiştim. Büyükşehirlerin nüfus patlaması yaşayacağını, işsiz-güçsüz kalan insanların pimi çekişmiş bomba gibi sokaklarda dolaşacaklarını ifade etmiştim. O ise bana; “Eğer şeker Türkiye’de 350 dolara mal oluyor, Brezilya’da 300 dolar ise ben orada alırım” diye cevap vermişti. Ben de itiraz etmiş, burada 50 dolar gibi kâr etmiş görünmenin doğru hesaplama olmadığını, başkalarının çiftçisinin sübvanse edildiğini, işsiz kalan insanlarımızın maliyetini de hesapladığımızda ekonomik ve sosyal zararların kaçınılmaz olacağını, temel gıdalarda dışa bağımlı hale gelmenin dış ticaret açığını olumsuz etkileyeceğini söylemiştim.  Son olarak ise hayvancılığı konuşmuştuk. Bana “hayvancılıkta büyük çiftlikler kurulmasını teşvik edeceklerini” ifade etmişti. Ben de nasıl diye sormuştum. O da, “5 bin baş, 10 bin baş hatta 20 bin başlık hayvan çiftlikleri olacak” diye yanıt vermişti. Ben ise Anadolu’da hayvancılıkla uğraşan insanlarımızın kurban bayramları için yetiştirdikleri büyükbaş hayvanlarını büyükşehirlerde satarak yıllık döngülerini sağladıklarını vurgulamış ve büyük çiftliklerle bunların ilişkileri nasıl olacak diye sormuştum. O da “onlar da gidecek oralarda çalışacaklar” diye cevap vermişti. İtirazlarımın sonunda ise batılı ülkeleri kastederek: “Adamlar yapmış, başarmış. Amerika’yı yeniden keşfetmeye gerek yok. Onlar hangi yolu izlemişlerse, biz de aynı yoldan gideceğiz” diyerek son sözünü söylemişti. İşte bu ifadeyle birlikte bendeniz fotoğrafın bütününe hâkim olma fırsatına ulaşmıştım ve üzüntüyle beraber şaşkınlığım kat be kat artmıştı. Özellikle o yıldan beri ne zaman buğday ithalatı haberlerini duysam, et ithalatı ile ilgili yazıları okusam, saman yüklü gemilerin fotoğraflarını görsem, dünyanın dört bir tarafından bakliyat getirildiğini duysam bütün bunları hiç tuhaf karşılamıyorum. Ben bu yaşadığım seyahatten sonra görmüştüm ki, bu iktidarın küresel sömürü çarkları ile mücadele etmesi mümkün değil. Çünkü her bir adım öyle veya böyle egemen güçlerin belirlediği yol haritasına göre atılıyor. Şeker fabrikalarının özelleştirilmesi kararı da açık olarak bunun bir ispatı olarak durmuyor mu? Son olarak Çiftlik Bank gibi dolandırıcıların hangi oynak ve uygun zeminden yararlandıklarını ve iktidarın zaaflarından nasıl istifade ettiklerini bu yazıyı okuduktan sonra bir kere daha düşünmenizi tavsiye ederim. Neden o seyahat bana Çiftlik Bank’ı hatırlatmış, bilmem anlatabildim mi?
Son zamanlardaki değerlendirmeleri biliyorsunuz. Gençlerin dünyaya, hayata müdahale etmeyen tanrı inancı olan deizm’e kaydığına dair yorumlar yapılıyor. Hatta bunun kaynağının dini eğitim veren kurumlar olduğuna dair sert ifadeler kullanılıyor. Eksikliklerin olduğu konusunda hemfikirim. Ancak bu yaklaşımın tedavi edici olduğunu düşünmüyorum. Bu ifadeler toptancı bir bakış içeriyor. Bendeniz bugün konuyu ilahiyat boyutundan ziyade eğitim sistemi açısından değerlendirmek istiyorum. Bilinen bir gerçek var; 18-25 yaş arası gençlerin birçoğu mevcut hükümet dışında bir iktidarı hatırlamıyor. Bu aslında çok önemli bir avantajdır. İktidar bu avantajı sadece 18 yaşındaki gençlere seçilme hakkı vererek taçlandıracağını(!) düşündü. Bundan önce yaptığı gibi algılar üzerine oynadı. Popülist bir politikayla gençleri teslim almayı hedefledi. Oysa sorunun çok daha derinlerde olduğunu anlamak istemedi veya kolaycı davandı. Herkesin ittifak ettiği bir nokta şu ki; gençler bugün öncelikle geleceğe daha güvenle bakmak istiyor. Genç işsizlerin sayısı her zaman normal işsizlik oranının en az iki katı fazla çıkıyor. Felaket tellallığı asla yapılmamalı ancak her şeyi güllük gülistanlık göstererek gençlerin enerjisinin atıl halde kendi kaderine bırakılmasına da rıza gösterilmemelidir. Bu yanlış tutum ülkemizin geleceğini tehlikeye atmak demektir. Sayın Başbakan geçtiğimiz günlerde yaptığı açıklamada Türkiye’nin Yunanistan’dan sonra gençlerin yüksek öğretime ulaşmada dünyada ikinci sırada olduğunu söyledi. Yakında 10 yeni üniversitenin daha açılacağını ifade etti. Ancak aynı Sayın Başbakan üniversitede verilen eğitimin kalitesini konuşmadı. Madem bu kadar üniversite var, dünya sıralamasında ön sıralarda neden hiçbir üniversitemiz yok sorusunun cevabını vermedi. Diplomalı işsizler ordusunun ne denli toplumsal yaralar açtığına dair sosyolojik değerlendirmeler yapmadı. Yuva kuramayan mezun gençlerin hangi bunalımlara sürüklendiği ile ilgili bilgileri bizlerle paylaşmadı. Atanamayan öğretmenleri hangi koşulların intihara sürüklediğini ortaya koymadı. Bir ülkede öğretmen ihtiyacından çok daha fazla gencin neden öğretmen yapıldığının gerekçesini anlatmadı. Şimdi elimizi vicdanımıza koyalım. Siyasi kimliklerimizi bir anlığına kenara bırakalım. Zihni doğru işlerle meşgul olmayan gençlerin deizme, ateizme kayması çok acı olsa da gelinen sürecin doğal sonucu değil mi? Bugün 6. Milli Eğitim Bakanı’yla yola devam eden iktidar bina yaptık, derslik sayısını artırdık, okul binalarının girişindeki tabelalarda artık imam hatip yazıyor diyerek daha ne yapacaktık demeye getiriyor. Sistemin olmadığı yerde bina ne işe yarar? Planlamanın olmadığı durumda eğitim sistemi doldur boşalta dönmez mi? Bazen büyüklerimizin hatıralarını dinliyoruz. Barakalarda okuduk gibi ifadelerine şahit oluyoruz. O şartlarda eğitimlerini tamamlayanlar bugün ülkenin yükünü çekiyor. Ancak lüks binalarda eğitim verdiğimiz çocuklarımız ellerimizden kayıyor. Şöyle de bir haksızlık yapmak istemem. Tabi ki iktidarların tamamen müdahale edemeyeceği dönemsel gelişmelerin tetiklediği olumsuzluklar da var. Ancak bu nevi dışsal sorunların yanına bir de sistemsizlik eklenince olumsuzlukların acısını katmerli bir şekilde yaşamış olmuyor muyuz? Bugün tartışmanın odağında olanlar gençler ama Türkiye muhafazakârlarının en önemli sorunu dünyevileşmedir. Ahiret inancını mitolojik, efsanevi bir anlayışa indirgemedir. Köşe dönmeci anlayışa teslim oluştur. Kul hakkı gerçeğinin içinin boşaltılmasıdır. Hâl böyleyken gençlerin bu atmosferden etkilenmemesi mümkün mü? Daha önce bir yazımızda ifade etmiştik. Yakup Kadri Yaban adlı romanında Anadolu insanına burun kıvırarak bakanlara, “Ne verdiniz de neyi istiyorsunuz? Ortada bir sorun varsa bu sizin kendi eserinizdir” mealinde ifadeler kullanır. Gençler de aynıdır. Onlara ne verirseniz onu alırsınız. “Ne ekersen onu biçersin” atasözümüz bugünlere boşuna taşınmamıştır.
Geçtiğimiz Cumartesi sabah İstanbul-Kozyatağı’nda TÜGEM (Türkiye Gelişim Merkezi Platformu) Başkanı Raşit Yemişen Bey’in daveti ile “Stratejik Sektörler ve Yatırım Ortamının İyileştirilmesi” programına katıldım. Başarılı bir organizasyondu. Akademisyenlerden, emekli bürokratlardan, KOSGEB müdürüne kadar farklı alanlardan katılımcılar vardı. Bunun yanında işadamları derneklerinden, medyadan temsilciler ve doğrudan firma sahipleri iştirak etmişlerdi. İstifade edilen önemli bir toplantı oldu. Sadece bu toplantıda dile getirilenler bile Türkiye’nin sorunlarının çözümüne dair önemli tespit ve teklifleri içeriyordu. Toplantıda ifade ettiğim kendimce önemli olduğuna inandığım bazı konuları başlıklar halinde burada da sizlerle paylaşmak istiyorum. Türkiye’nin en önemli sorunlarının başında plansızlık geliyor. Bizler ülke olarak tarım ülkesi miyiz, hayır. Sanayileşmemizi tamamlamış durumda mıyız, o da hayır. Yüksek teknolojide bulunduğumuz şartlar zaten ortada. Ve problem o ki, her bir alanda ya başlıyor bitiremiyoruz veya da bazı alanlarda başından değil ortasından başlıyoruz. Yani adımlarımızı doğru planlamalar ile atamıyoruz. Bu plansızlığa en önemli örnek, her ikisi de yaklaşık 80 milyonluk ülke olan Almanya ve Türkiye arasında yapılacak kıyaslamadır. Almanya’nın en kalabalık şehri Berlin’in nüfusu 3 milyon 600 bin ve nüfusun yaklaşık yüzde 5’idir. Türkiye’nin en kalabalık şehri İstanbul’un nüfusu ise 15 milyon ve nüfusun yaklaşık yüzde 20’sidir. Bu durum Türkiye’nin insanlarını doğdukları yerlerde doyuramadığına dair en net sonuçtur. AB Maasticht kriterlerine göre tarımda çalışan nüfusu yüzde 10’a çekmek adına tarım ürünlerine konulan kotalar, insanların büyük şehirlere göç etmesini tetikliyor. Bunun yanında Türkiye ‘milli güvenlik sorunu’ haline gelen tarım ve hayvancılığında gün geçtikçe daha da fazla riskle karşı karşıya kalıyor. Türkiye’nin bir diğer önemli sorunu da enerjideki dışa bağımlılığıdır. Enerji açığını kendi kaynaklarıyla olabildiği ölçüde azaltamadığı takdirde tam olarak gelişimini tamamlaması mümkün olamayacaktır. Yenilenebilir enerjide son zamanlardaki bazı girişimler önemlidir. Know-How transferinde teknoloji çöplüğü olunmaması için çok dikkatli hareket edilmelidir. Bugün üniversiteli işsiz oranımız yüzde 20’lerdedir. Bu durum “her genç üniversite okumalı mı?” sorusunu bizlere mutlaka sordurmalıdır. Sanayimizin en önemli sorunu ‘ara eleman’ sıkıntısıdır. Herkesin kendisini kumandan gördüğü bir ordunun başarılı olma ihtimali yoktur. Eğitim sistemi çocuklarımızı ilköğretimde kabiliyetlerine göre yönlendirebilecek esneklik, bilinç ve altyapıya kavuşturulmalıdır. Ekonomik olarak kalkınma sadece tarım, hayvancılık, sanayi veya teknolojideki gelişimle sağlanamaz. Gelişme hayatın bütün alanlarıyla aynı anda gerçekleşirse kalıcı olur. Yani Mimar Sinan varsa Fuzuli ortaya çıkar veya Fuzuli’nin varlığı Mimar Sinan’ın çıkış zeminini oluşturabilir. Ekonomik büyüme sanat, estetik, mimari, edebiyat ve sair alanlardaki gelişimler ile doğru orantılıdır. Bütün bunların ötesinde Türkiye’nin odaklanması gereken sorun ‘asgari müşterek’ sorunudur. Toplumdaki ayrışma ve kamplaşma ortak hassasiyetlere büyük zararlar veriyor. Asgari müştereklerde buluşamayan hiçbir toplum ekonomik, siyasi, sosyal veya kültürel açıdan atılım içinde olamaz. Birazdan ifade edeceklerimi toplantıda söylemedim ama konuyla bağlantılı olduğu için vurgulamak istiyorum. Havaya, suya, toprağa düşen cemre baharı müjdeliyor. Cemreleri yüreklere düşürmenin zamanı geldi de geçiyor bile. 3 günden fazla küslük olmaz uyarısına rağmen bu milletin evlatları birbirlerine düşmanlarmış gibi bakmaya başladı. Asgari müşterekleri hatırlama ve hatırlatma seferberliği şart. Enerjisini kendi içinde tüketen bir millet ne stratejik sektörlerde öne çıkabilir, ne de buna bağlı olarak yatırım ortamlarını iyileştirebilir. Tekrar böyle bir çalışmaya öncülük ettiği ve bizlere düşüncelerimizi paylaşma imkânı verdiği için TÜGEM Platformu Başkanı Raşit Yemişen Bey’e teşekkür ediyorum.
Siyasete duyulan güvenin iyice dumura uğradığı bir dönemde Saadet Partisi’nin sesinin duyulur olması milletimizin siyaset kurumuna olan umudunu tazeledi. Yarım asırlık önemli ve onurlu bir mücadelenin bu aşamasında omuzlarına yüklenen sorumluluğun bilinciyle hareket eden Saadet Partisi, tutarlı siyaseti ve ısrarla ilkelere atıf yapmasıyla birlikte tartışmalara bir ağırlık ve derinlik kazandırmış oldu. Herkes tarafından bilinen, kabul edilen özgül ağırlığı, seçmen nezdinde oy olarak karşılık bulur hale geldi. Gündemi belirleyen çıkışları, ortaya koyduğu muhalefet tarzıyla milletimizin görüş alanına daha çok girmeye başladı. Bana sorarsanız, bendeniz Saadet Partisi’nin siyasi hayatımızdaki yeri, Büyük Selçuklu’nun en önemli devlet adamlarından olan Nizamülmülk gibidir derim. Neden mi, anlatayım. Rubaileriyle meşhur, şair, filozof Ömer Hayyam, Haşhaşilerin lideri Hasan Sabbah ve Vezir Nizamülmülk aynı dönemde, aynı ortamlarda bulunmuşlardır. Şöyle ki; Hayyam tam olarak tanımadığı halde Sabbah’a referans olur. Sabbah böylece saraya sızar. Bir süre sonra sinsi hedeflerine ulaşmasının önündeki en büyük engelin Nizamülmülk olduğunu görür. Sultan Melikşah’ın eşi Terken Hatun’un da, oğlunun veliaht olmasını engellediği için vezire karşı kin beslediğini duymuştur. El altından aralarında kirli bir ittifak kurulur. Babasına da vezirlik yaptığından dolayı, baba dostu olarak gördüğü vezirine ‘ata’ diye hitap eden Sultan, bir süre sonra resmi bir ağız kullanmaya ve ‘vezir’ diye seslenmeye başlar. Zaman içinde Sabbah’ın entrikaları ile birlikte Sultan’ı tamamen elde ederler. Bu arada Nizamülmülk ölümcül bir hastalığa yakalanır. Ancak yatakta ölmesine fırsat verilmeyeceğine dair bir ruh hali içindedir. 1092 yılında Melikşah Bağdat’a sefer kararı aldığında bir gün vezirin kapısı çalınır. Sultan vezirini bu seferde yanında görmek istediğini iletmiştir. Nizamülmülk gelen davetle birlikte yolda öldürüleceğini anlar. Bağdat’a doğru yola koyulurlar. Nasılsa Sultan yeniden kurbanlıklara son anda gösterilen şefkat gibi vezirine tekrar ‘ata’ demeye başlamıştır. Nizamülmülk’e Ata kaç günlük ömrün kaldı diye sorar. Nizamülmülk de doğrudan cevap vermeden, “Sultanım, geçtiğimiz gün rüyamda Peygamberimizi gördüm.” diye rüyasını anlatmaya başlar. Peygamberimizin kendisine, ‘Ya Nizam, İslama çok hizmetlerin dokundu. İşte bu yüzden kendi ölüm gününü belirleme hakkı sana verildi’ dediğini söyler. Sultan şok içindedir. Kalemini kırdığı vezirinin rüyası ilginç ötesidir. Heyecan ve merakla “Sen ne cevap verdin?” diye mukabelede bulunur. Nizamülmülk de “Ya Resulallah, Sultan Melikşah benim elimde büyüdü. Ben bunun babasına da vezirlik yaptım. Ölümüne dayanamam. Sultan’ın ölümünden kırk gün önce benim canım alınsın” dediğini anlatınca Melikşah’ta korku ve telaş zirve yapar. Ancak buna rağmen vezirini öldürtür. Sonrasında ise 35. günde kendisi ölür. Saadet Partisi’ni bitirmeye kimsenin gücü yetmez ama bu örnek üzerinden devam edecek olursak, teşbihte hata olmaz, kimler böyle bir plan yaparsa bilsin ki, kırk gün içinde kendileri de siyaseten bitmeye mahkûmdur. Çünkü Saadet Partisi siyasetin Nizamülmülk’üdür. Bilgeliği temsil eder. Birliğin teminatıdır. Uyarır. Dirayet sahibidir. Ferasetle bakar. Liyakatı öne çıkarır. Kirli hesap yapmaz. Kin gütmez. Nefret yaymaz. Bel altı asla vurmaz. Şahısları değil, fikirleri tartışır. Düşene bir tekme de ben vurayım demez. Söze değil, icraata bakar. Tarihe, bugüne, yarına karşı sorumlu olduğunu bilir. Canın, cananın, ülke ve vatanın birer emanet olduğuna inanır. Günü kurtarmanın derdinde değildir. Sabırlıdır. Ayrıştırmaz, toparlayıcıdır. Kamplaştırmaz, birleştiricidir. Ötekileştirmez, birlikten yanadır. İnanç ve direnç sahibidir. Gücünü durduğu yerden alır. Mazlumlara kimlik sormaz. Mağdurlar arasında ayırım yapmaz. Adildir. Hak ve hukuku önceler. Haddini bilir, gerekirse had bildirir ama asla boyun eğmez. Hülasa Saadet Partisi’nin güçlenmesi bu ülkenin güçlenmesi demektir. Herkese düşen bu mücadeleye omuz vermektir. Saadet Partisi’nin idealleri bu ülkenin düze çıkması için yegâne çıkış yoludur. Başka bir seçenek de yoktur.
Geçtiğimiz Pazar günü EtyenMahçupyan, Bu Kadar Korkmak İyi Değil başlıklı bir yazı kaleme aldı. Yazıda önemli tespitler vardı. Mahçupyan’ın AK Parti’ye yakın bir isim olduğunu düşündüğünüzde dile getirilen tespitlerin daha da bir önem kazandığı çok açık. Etyen Bey’in yazısında Tek Parti Dönemi ile ilgili yaptığı şu tespit ilginçti: “Toplum otoriter yönetimi çok da yadırgamamıştı ama iktidardakilerin korkusunu gördüğünde kendisinin cesur davranma vakti geldiğine ilişkin zımni bir konsensüs doğdu.” Yani buradan ve yazının devamındaki yorumlardan da anlaşılıyor ki, Mahçupyan AK Parti’nin çıkış gerekçeleriyle geldiği nokta arasında farklar olduğunu düşünüyor. Aslında çok da haksız sayılmaz. AK Parti’de eski rahatlık yok. Şamil Tayyar’ın FETÖ yorumları, Mehmet Metiner’in güç zehirlenmesi ifadeleri, Salim Uslu’nun şeker fabrikalarının özelleştirilmesine karşı çıkışı alttan alta rahatsızlıkların yansıması olarak kendisini gösteriyor. Bu tür açıklamalara da parti yönetiminden ciddi tepkiler veriliyor. Neden mi? Başlıklar halinde şöyle analiz etmeye çalışalım. AK Parti iktidarının ilk yıllarında ‘kendi içinde tutarlı’ gelecek vurgusu üzerinden pozitif söylemlerde bulunulurdu. Ümit vaat eden bir dil benimsenirdi. Ortak akıl ve takım ruhu vurgusu yapılırdı. Eleştiriye tahammül edilir, en azından bu görüntü verilirdi. Oysa bugün öyle mi? Gelecek vurgusu çoğu zaman algılara oynamaktan ibaret. Sadece sloganlara sığınılıyor. Ümit değil halkın korkularını besleyen bir dil özellikle kullanılıyor, insanların düşünmesine fırsat verilmiyor. Toplum sorgulama yaparsa iktidarın yanlışlarını görebileceği endişesini taşıyorlar. Sert ve ötekileştirici bir dil kullanıyorlar. Muhalif seslere tahammül edemiyorlar. Kendi içlerinde makul bir şekilde seslerini yükseltenlere de sopa gösteriyorlar. İstişare ve sair mekanizmaların esamesi okunmuyor. Varsa yoksa her şeyde seçime endeksli bir yol izleniyor. Seçimleri kazanmayı her şeyi kazanmak gibi görüyorlar. Hatta ölüm-kalım savaşı gibi takdim ediyorlar. Kaybederlerse hayatın sonu olacak gibi yanlış bir çıkarım yapıyorlar. Muhalefete düşerlerse partinin kapısına kilit vurulacağına dair endişe taşıyorlar. Bunun yanında mesela hiçbir TV tartışma programına, diğer konuklarla birlikte AK Parti’yi temsil eden bir yetkiliyi göndermiyorlar. Ya çok çekiniyorlar, ya da kibirli davranıyorlar. Öylesine ayrıştırıcı bir dil kullanılıyorlar ki, sanki kendilerine oy veren seçmenlerin dışındakilerin hepsi bu ülkenin düşmanlarıymış gibi bir yaklaşım gösteriyorlar. Hak, hukuk gibi kavramları olması gerektiği şekliyle dikkate almıyorlar. Kamu kaynaklarını kendi propagandaları için kullanıyorlar, hassas davranmıyorlar. Toplumdaki kırılganlığı artırıyorlar. Sorumlu bir iktidar portresi çizemiyorlar. Biz iktidardan düşersek tası tarağı toplayıp bu ülkeyi terk etmek zorunda kalırsınız gibi psikolojik bir hava pompalıyorlar. Halka bize mecbursunuz demeye getiriyorlar. Gelinen nokta tam bir aynaya bakamama hali. Bundan önce yaşanan örneklerden ders alamama durumu. Bu devran hep böyle sürecek gibi yanlış bir inanış. Mahçupyan geçmişte yaşanan örnekler üzerinden değerlendirildiğinde bugün için, “Kaybetme korkusunun nasıl bir tepki üreteceğini bilemiyoruz” diyor. AK Parti’nin son dönemlerde yaptığı uygulamaların akıllara hiç de hoş hatıralar getirmediğini söylüyor. Bence AK Parti’nin özellikle gelinen aşamada girdiği yolun, yaptığı uygulamaların, kullandığı dilin bir tek sebebi var; o da seçimi kaybetme endişesinin desteklediği özgüven sorunu.
Trump için görevden almalar artık çok sıradanlaştı. Doğrusu artık bu tip haberler kimseyi pek fazla şaşırtmıyor. Son olarak göreve geldiği günden beri üçüncü kez ulusal güvenlik danışmanını değiştiren Trump, bu adımları ile birlikte stratejileriyle ilgili ipuçlarını da ortaya koymuş oluyor. Bir taraftan içe kapanma gibi algılanabilecek kararları alırken, diğer taraftan dışarıda şahin oluşlarıyla tanınan isimleri işbaşına getiriyor. Mesela ekonomik alanda “Çelik sanayimiz kötü durumda. Eğer çeliğiniz yoksa bir ülkeniz yok demektir” diye çelik ve alüminyuma yapılacak ithalatlara vergi koymayı ciddi olarak düşünüyor. Diğer taraftan Çin’in yakın gelecekte ekonomik gücünün yanında siyasi olarak da öne çıkacağı endişesiyle “ticaret savaşlarını” başlatıyor. Çin›e milyarlarca dolarlık ek gümrük vergisi ve yatırım kısıtlamaları hedefleyen genelgeyi imzalayarak, Çin’e karşı oluşan ticaret açığını kapatmayı planlıyor. Ekonomik sahada hal bu iken, eşzamanlı olarak dışişleri bakanlığı, ulusal güvenlik danışmanlığı gibi önemli makamlardaki isimleri teamülleri de dikkate almadan görevden alıyor. Bilindiği gibi önce dışişleri bakanı Tillerson’ı kenara çekti. Yerine gelen isim ise CIA Başkanı Mike Pompeo oldu. Trump bu kararıyla bir taşla iki kuş vurduğunu düşünüyor. Hem CIA - Pentagon savaşında, CIA’yı daha güçlü kılarak pozisyonunu güçlendirmek istiyor. Hem de CIA gibi dünyayı dart tahtasına çevirmeyi tasarlayan bir kuruma verdiği yetkiyle istihbarat yapılanmasının gücüne güç katacağına inanıyor. Bu ismin bir de 15 Temmuz sonrası Türkiye ve İran’ı doğrudan karşısına aldığını düşündüğünüzde, bu atamanın hedefinde kimlerin olduğunu anlamak çok zor değil. Ayrıca Pompeo’nun CIA’ya başkan olma sürecinde çeşitli insan hakları kuruluşları buna itiraz etmişti. Gerekçe çok açıktı. Mesela; 2013’te Guantanamo’yu ziyaretinde açlık grevi yapan mahkûmlarla ilgili, “bana pek çoğu kilo almış gibi geldi” açıklamasıyla alaycı bir tutum içine girmişti. Bununla birlikte boğulma hissi veren su işkencesini ise “hayati bilgilerin elde edilmesi için” normal bir uygulama olduğunu söylemişti. Bütün bunlar üzerindeki şüpheleri haklı çıkarmaya yetmişti. Diğer taraftan Trump, Ulusal Güvenlik Danışmanı McMaster’ı görevden alarak, yerine neo-con kimliği ile tanınan Bush döneminin sertlik yanlısı ismi John Bolton’u atadı. Bolton Irak işgalinin yılmaz(!) savunucusu bir bürokrattı. Zaman zaman iç kamuoyunda tartışmalar çıktığında, işgalin hata değil bir zorunluluk olduğunu savundu. Irak’ta kitle imha silahları olduğu yalanının hızlı yayıcılarındandı. “ABD’nin dünyadaki tek gerçek güç” olduğu iddiasını sürekli dile getirdi. Kuzey Kore’ye had bildirme ve İran’ın bombalanması gibi akıl almaz söylemlerde bulundu. Ve şimdi bu isim ABD’nin Ulusal Güvenlik Danışmanı oldu. Sadece bu iki atama bile ABD’nin çatışma bölgelerinde nasıl bir strateji izleyeceğine dair kanaat sahibi olmaya yeter. Türkiye’yi Suriye tuzağına çeken, terör örgütleri ile birlikte çalışmaya devam eden, bölgeyi sinsi planlarla kuşatmaya çalışan bir devlete “hala müttefikiz” açıklamaları ile mukabelede bulunmanın mantığı nedir bilmiyorum. Çünkü biz böyle söyledikçe ABD yaptığı tercihlerle daha da agresif bir yola giriyor. Kendisinin ne yapmak istediği iyi bilinen Trump’ın yardımcılarını seçerken gösterdiği uyum ve titizlik (!) neredeyse parmağı göze sokmak kadar açık. Buna rağmen biz bunu okuyabiliyor muyuz, işte bundan emin değilim.
Geçtiğimiz Cumartesi İKEV’in (İlim Kültür ve Eğitim Vakfı) Tecrübe Konferansları programına katıldık. Bu ayın konuğu Prof. Dr. Mehmet Görmez Hoca idi. Katılımcıların çoğu İKEV’in yurtlarında kalan üniversite öğrencileriydi. Görmez Hoca önemli değerlendirmelerde bulundu. Konferanstan bazı başlıkları sizlere aktarmak isterim. “Kitaba yerleştirilmiş ayetlerle, kâinata yerleştirilmiş ayetleri ayıramayız” diyerek ilmin dini ve dini olmayan şeklinde tasnif edilmesinin yanlış olduğunu ifade etti. “İlim tahsili yeryüzünde adaleti ve erdemi egemen kılma gayreti ile olursa, melekler size kanat gerer, kıymetiniz artar ve her anınız ibadet ile geçmiş gibi olur” demesi teşvik ve ufuk çizme açısından önemliydi. İmam Gazali’ye özel bir vurgu yaptı. 51 gibi erken sayılabilecek bir yaşta vefat etmiş olmasına rağmen, bugün dahi başucu eserler olarak bilinen onlarca kitaba imza atmasında bir hikmet olduğunu vurguladı. Bu kadar eseri nasıl verdiğine dair soruya ise Gazali’nin, “Allah’tan zaman içinde zaman istedim. Allah bana zaman içinde zaman verdi” diye dua ettiğini söyledi. Ayrıca Gazali’nin, “İlmin zirvesindeyken kendimi cehenneme en yakın noktada buldum” şeklindeki sözünü hatırlatması da ilginçti. Günümüzde dijital hocaların çıktığını, birbirleriyle kavga ederek zemin bulmaya çalıştıklarını söyledi. Bunlara itibar edilmemesi gerektiğini ifade etti. “Kendinizi doğru bilgiler ve doğru tecrübelerle yetiştirin” dedi. Ayrıca gençlere “kimsenin bayisi olmayın” sözü önemli bir uyarıydı. Her müminin bütün dünyadan sorumlu olduğunu, Müslümanların birer halife olarak toplumlarda iyiliği egemen kılmak için mücadele etmelerinin önemini, siyasetin de bunun aracı olarak anlaşılmasının gerektiğini vurguladı. “İktidar olmak için değil, iyiliği egemen kılmak için siyaset yapılmalıdır” ifadesini kullandı. “Müslümanlar gerçek bir ümmet olmalıdır” sözünün yanında “aynı evrenin evladı olunduğu” için “diğerlerine de rahmet nazarıyla bakılmalıdır” şeklindeki yorumu dikkate değerdi. Müslümanların birlikteliğinin bedenlerden önce ruhların, düşünce, hedef ve gönül birliktelikleriyle daha sağlıklı bir sonuca ulaşılabileceğini söyledi. Görmez Hoca Diyanet İşleri Başkanı iken hedeflerinden birisinin de, müessesenin Türkiye dışında İslam ülkeleri ve Müslümanlara da hizmet etmesi olduğunu ifade etti. Bu minvalde yaşadığı birkaç önemli hatırasını da paylaştı. Onlardan birisi de Haiti’den aldığı bir mektup ile ilgiliydi. O mektuptan bir bölümü buraya alarak noktalayalım. “Biz Afrika’dan getirilerek köleleştirilmiş Müslümanların çocuklarıyız. Bizim atalarımız, babalarımız bu topraklarda köleleştirildikten sonra 100 sene çocuklarını şöyle uyutuyorlardı: Evladım, üzülme, yakında inşallah İstanbul’dan Müslümanların haberleri olacak, gelecekler, bizi kurtaracaklar. Ama biz 100 sene bekledik, sizden kimse gelmedi.Biz burada bir avuç Müslüman’ız, bizim ne camimiz, ne kitabımız var, hiçbir şeyimiz yok. Şimdi tekrar sizi buraya davet ediyorum. Lütfen bize bütün bu imkânları sağlayacak birilerini gönderin. Eğer bu sefer de gelmezseniz, sizi Allah’a havale ediyorum.”
Bugün 18 Mart. Çanakkale Zaferi’nin 103. yıldönümü. Hani insanın bazen burnunun direkleri sızlar ya, göz pınarlarına hükmedemeyeceği zaman dilimleri olur ya, işte Çanakkale denildiğinde bu halet-i ruhiyeye herkes gibi ben de kapılıyorum. Bir taraftan dünü yaşıyor orada kalıyorum, diğer taraftan bizi sarıp sarmalayan bugünün dehlizlerinden çıkmak için çetin bir mücadele veriyorum. Bazen Kuşçubaşı Eşref’in kendisine getirdiği zafer haberiyle birlikte, Çanakkale destanını yazmadan canını almasın diye Allah’a dua eden, şükür secdesine vardığında öldü zannedilen, gözyaşlarıyla çölü ıslatan Mısır’daki Akif’i düşünüyorum. Bazen Seyit Onbaşı’ya bakıyorum. Allah’ım diyorum, bu nasıl bir şey! 275 okka top namluya nasıl yüklenir? “Attığımda o oku ben atmadım sen attın” dercesine, bütün bir tarihin yükü omuzlarındaymış gibi namluyu sırtlanan Onbaşı’yla göz göze geliyor, diz dize oturuyor ve bir abideyi seyreder gibi onu seyre dalıyorum. Bazen Nusret Mayın Gemisi’nde boğaza mayın döşüyor, şimdi bizi fark edecekler diye korkudan irkiliyorum. Sonra Yüzbaşı Hakkı Bey’in bana dönüp, mağaradaki dostun dostuna söylediği gibi, “Korkma, Allah bizimledir.” sözündeki gibi engin bir ferahlığa muhatap oluyorum. Bazen Kınalı Hasan oluveriyor, başımdaki kınanın sırrını bilemediğim için komutanıma karşı çocuksu bir mahcubiyet yaşıyorum. Anama mektup yazıyorum ama sanki anamın; “Kumandanın saçındaki kınayı sormuş. Bunda bilmeyecek ne varmış ki yavrum? Bizim burada Allah için kurban seçilen koçların başını kına ile süslerler. Ben de dört kardeşin içerisinde en çok seni sevdiğim için seni vatan, millet ve Allah yolunda kurban olarak seçtim. O yüzden başını kınaladım.” cevabını ancak kurban olduktan sonra meleklerin kulağıma fısıldamasıyla öğrenebiliyorum. Bazen 57. Alay’da bir nefer olup, “Şehit düşsem de, bu milletin onuru olan sancağı size teslim etmem.” diye haykırıyor, toprağa düşen bedenimin sıcaklığı ile ısınan yetimleri görüyorum. Bazen cephe gerisinde, korku dolu bakışı ve aman dileyen duruşuyla bekleyen bir esirle kendi ekmeğini paylaşan, merhametiyle insanlığın kitabını yazan bir Mehmet oluveriyorum. Sonra şehitlikte geziniyorum. Anafartalar’da, Conkbayırı’nda rüzgârın taşıdığı şehit kokularını doyasıya içime çekiyorum. Mezar taşlarına bakıyorum. Terlememiş bıyıklarıyla onbeşlileri, Mekteb-i Sultani’den elleri kalem yerine silah tutanları, Diyarbakır’dan, Trabzon’dan, Edirne’den, Halep’ten, Yozgat’tan, Saraybosna’dan, Kudüs’ten, İstanbul’dan omuz omuza çarpışıp, yan yana yatanları görüyorum. Birden yüreğime bir acı saplanıyor. Koyun koyuna yatan dedelerin torunlarının, bugün birbirlerine düşürülmüş olmalarını onlardan gizlemek istiyorum. Sıkılıyorum. Sanki kalkıp bana sizler böyle olun diye mi can verdik, mücadele ettik sorusunu soracaklar gibi bir hisse kapılıyorum. Bir de boğazın yamaçlarına kazınan, “Dur Yolcu! Bilmeden basıp geçip bastığın bu toprak, Bir devrin battığı yerdir” şiirinin mısralarını görüyorum. Böyle bir tarihe sahip olmanın onuru, layık olamıyoruz endişesinin sıkıntısı, içinde bulunduğumuz şartların sarsıcı sonuçlarını düşünmenin yükü altında ezilip kalakalıyorum. Sonra gözler yerde, avuçlar semaya açılmış bir şekilde, dillere pelesenk olmuş dizeleri bir daha terennüm ediyorum. “Ey şehit oğlu şehit, isteme benden makber Sana ağuşunu açmış duruyor Peygamber.”
Bu işler böyledir. Dış politikada doğru adımları atamaz, düşmanlarınızın sayısını artıracak yanlış politikalar güderseniz, Yunanistan gibi bir tetikçinin tehditlerine muhatap olursunuz. Daha düne kadar iflas etti, edecek diye bakılan, Almanya önünde el pençe divan durarak borç dilenen Yunanistan, şimdi bize kafa tutmaya başladı. Cumhurbaşkanı Pavlopulos On İki Ada’nın kendilerine verilişinin 70’inci yıldönümü kutlamalarında Türkiye’yi tehdit etti. Dikkat ediniz, ‘verilişi’ dedim. Çünkü Yunanistan hem İstiklal Savaşımızda hem de sonraki dönemlerde ancak küresel güçlerin belirlediği ölçüde hareket edebilen, bir şey verirlerse alan, dur denilen yerde duran, konuş denilen yerde ise arkasındaki güçlere güvenerek boyundan büyük laflar eden bir devlet olarak kendisini konumlandırdı. Bugün de aynı şekilde davranıyor. Ege’deki gerilimleri bilerek tırmandırıyor. Şu anda objektiflerimizin Afrin özelinde Suriye üzerinde yoğunlaştığını biliyor ve buradan acaba nasıl olur da istifade ederim diye hesaplar yapıyor. Güney Kıbrıs ve İsrail ile Akdeniz’de doğalgaz arama faaliyetlerini de bu mantıkla yürütüyor. 15 Temmuz’da topraklarına kaçan darbecileri vermemek için bin bir takla atıyor ama topraklarımızda yakalanan iki askeriyle ilgili ise AB’nin muhatap olduğunu söyleyerek hinlik yapıyor. Hafta sonu Savunma Bakanı Kammenos, “Ölümcül bir kazaya çok yakınız” diye açıklama yaptı. Atina’ya baskı uyguladığımızı iddia etti. Hem karasularında hem de hava sahasında ihlalleri artırdığımız suçlamasında bulundu. Buraya lütfen dikkat ediniz; “Avrupa Birliği’ni devreye sokmaya ve ikili ya da üçlü anlaşmaların bulunduğu İsrail, Mısır, Ürdün, Birleşik Arap Emirlikleri ile Lübnan’ın desteğini almaya çalıştıklarını” söyledi. Yani Türkiye’nin şu an problemi olan ne kadar ülke varsa, hepsiyle bize karşı cephe kurmaya çalıştıklarını bu şekilde itiraf etmiş oldu. Yunanistan bile aynaya bakmadan bizi kuşatma harekâtı başlattığını ortaya koydu. Birden aklıma “kurt kocayınca…” diye başlayan atasözümüz geldi ama kocayanın bu ülke, bu devlet değil, dış politikadaki akıl almaz hatalarıyla mevcut iktidar olduğunu hatırlayınca söylemekten vazgeçtim. Yunan bakanın bunları söylemesinden önce On İki Ada’nın kendilerine verilişi kutlamalarında, Yunan Cumhurbaşkanı da, “Tarihsel olarak bize düşmesi gereken topraklara sahip olmayabiliriz…”, “Tarih bizi mecbur ettiği takdirde atalarımızın yaptığını yaparız…” demişti. Yani ucu taa 1453’lere giden fıkrasını patlatıverdi. Bu ifadeleri duyunca beni bir gülme aldı ki sormayın gitsin.
Seçimlerin normal zamanına kalmadan yapılacağına dair duyumlar arttı. 2019 Mart’ındaki yerel seçimlerden önce 2018 Ekim-Kasım aylarında sandığa gitme olasılığı herkes tarafından yüksek sesle dillendirilir oldu. Meclis ve Cumhurbaşkanlığı seçimleri için ittifak konusunda uzlaşan AK Parti ve MHP’nin bu birlikteliklerini yerel seçimler için tam olarak formülize edememiş olmaları, üzerinde anlaştıkları seçimleri öne almaya odaklandıklarını gösteriyor. Yerelde farklı neticelerin çıkma olasılığı, çıkacak sonuçların ittifaka zarar vereceği düşüncesi burada belirleyici olmuş durumda. İşte bu yüzden seçimlere 18 ay gibi bir süre kalmış olmasına rağmen ittifak tartışmaları tavan yapıyor. Malumunuz bu tartışmaların merkezinde de Saadet Partisi var. Kimileri gelinen bu noktayı Saadet Partisi için tuzak olarak görüyor. Medya bu kadar ilgiyi birden neden gösteriyor diye düşünüyorlar. Kimileri de yüzde 50+1 barajından dolayı Saadet Partisi’ne yönelen ilginin doğal olduğuna inanıyor. Ben daha çok ikinci seçeneğe yakınım. Öncelikle Temel Karamollaoğlu Bey’in kullandığı dil ve yaklaşım bu ilginin haksız olmadığını gösteriyor. Konuşmalarında şahısları hedef alan değil, fikirler ve yapılanlar üzerinden muhalefet eden bir portre çiziyor. Ayrıştırmıyor, ötekileştirmiyor, aksine ülkenin en başta gelen sorununun kamplaşma olduğunu vurguluyor. Konuşmalarında, televizyon programlarında olduğu gibi samimi ve şeffaf davranıyor. Gizli bir ajandası olduğu konusunda en ufak bir şüphe uyandırmıyor. Eğer yapılan doğru bir iş varsa hiçbir komplekse kapılmadan açıkça hakkı teslim ediyor. Yanlışları ise sözünü eğip, bükmeden net olarak ortaya koymaktan imtina etmiyor. Bu tavrı taraflı, tarafsız herkes tarafından takdirle karşılanıyor. Hal böyle olunca her geçen gün Saadet Partisi daha da çok konuşulur oluyor. Diğer taraftan aslında AK Parti’nin talebi ittifak değil “bütünleşme”. Yani Saadet Partisi’ne “partiyi kapat gel” çağrısı yapılıyor. Bence bu talep 50 yıllık geçmiş bir yana Saadet Partisi’nin özellikle 2002 sonrası duruşunun doğru okunmadığını net olarak ortaya koyuyor. En azından son 16 yıllık kırılma noktalarına şöyle bir göz atarsak bile ne demek istediğimizi daha iyi anlatmış oluruz. 2002’de Irak işgalinde doğru yerde duran Saadet Partisi idi. 1 Mart tezkeresine karşı en büyük mücadeleyi Saadet Partisi verdi ve gelinen nokta itibarıyla haklı çıktı. 2004’te AB müzakerelerinde ülkenin siyasi, sosyal, ekonomik, kültürel altyapısının AB’ye haraç mezat açılmasına karşı en net tepkileri Saadet Partisi koydu, bugün haklı çıktı. ABD’den stratejik müttefik falan olmaz. ABD’nin hedefi Türkiye topraklarıdır. Kim ki ABD ile aynı çuvala girer, sonuçları acı olur dedi, bakınız haklı çıktı. Ergenekon, Balyoz gibi silahlı kuvvetlerimize dış operasyonların yapıldığı dönemde “özellikle ABD karşıtı” subaylar tutuklanıyor diyerek sağlam bir duruş sergiledi, haklı çıktı. Büyük Ortadoğu Projesi’nin coğrafyamızı kan gölüne çevireceğini, nihai hedefin Irak, Suriye, İran sonrası Türkiye olduğunu söyledi. ABD ne yapıyorsa İsrail için yapıyor dedi, haklı çıktı. Bugün sağdan, soldan hiç fark etmez, herkes FETÖ ile yolları kesişmeyen tek yapı Milli Görüş hareketidir diyor. Yani bu konuda da haklılığı tescil edilmiş oldu. Günümüzde siyaseti makam ve mevkiye indirgeyenlerin, imkânları kazanılmış kale olarak görenlerin, Saadet Partisi’ni anlamaları bu durumda çok zor. Çünkü Saadet Partisi kendisi için ikbal değil, ülkenin istiklali için mücadele ediyor. İlkeli bir duruş sergiliyor. Toplum sürekli yüksek tansiyonla yaşamak zorunda bırakılıyorken, siyaset dili tedirgin edici, suçlayıcı ve iyi niyetli sorgulamalara bile tahammül etmiyorken, Saadet Partisi önce ülke, millet kazansın derdiyle bundan önce olduğu gibi bugün de sözünü süzerek söylemeye devam ediyor. Aslında Saadet Partisi’nin bu duruşu bütün siyasi partiler için bir fırsattır. Kamplaşmanın zirve yaptığı bir ortamda şahıslar, kimlikler üzerinden değil de ilkeler üzerinden siyaset yapmak ve bunda ısrarcı olmak ülkemiz adına çok önemli bir kazanımdır. Türkiye buradan nefes almaya başlamıştır. Bence Saadet Partililere düşen sorumluluk; kem sözlere, kem gözlere aldırmadan, kul hakkına girmeden, adaletten asla ayrılmadan, kimseye hakaret etmeden, şahısları hedef almadan, sabırla söylemeye, anlatmaya devam etmektir.
Önümüzdeki Perşembe günü 8 Mart Dünya Kadınlar Günü. 8 Mart 1857’de Newyork’ta 40 bin dokuma işçisinin greve gitme kararıyla birlikte olaylar çıkmış, polis işçilere saldırmış ve barikatlardan kurtulamayan 129 kadın hayatını kaybetmişti. BM Genel Kurulu ise her ne kadar Newyork’a atıf yapmasa da, 1977 yılında 8 Mart’ı Dünya Kadınlar Günü olarak ilan etmişti. Biliyorsunuz bu gün üzerinden kadın çoğu zaman ideolojik tartışmalara kurban edildi. Birçok şeyin yanında kadın kimliği de, kapitalizm ve sosyalizm arasında çekişme alanına dönüştürüldü. Bu arada feminizmin iddiaları konunun doğru zeminde tartışılmasını engelledi. Yanlış eşitlik söylemi merkeze oturtuldu. Oysa doğrusu adil olanı talep etmekti. Dün bir toplantıda Saadet Partisi Kadın Kolları Başkanı Ebru Asiltürk Hanımdan dinledim. Ebru Hanım, “Kadına dair politikalar değil, insana dair politikalar konuşulmalı” dedi. Bu çok önemli bir tespit. Şayet bu şekilde adımlar atılırsa ve sadece şeklen pozitif ayrımcılık üzerinden algılara değil de, adaleti hedefleyen, sorunların merkezine dair çözümler geliştiren bir yaklaşım ortaya konulursa, bu durum kadın olsun erkek olsun toplumun tamamına olumlu olarak yansır. Malumunuz son yıllarda kadına şiddet, taciz, tecavüz vakalarında ciddi bir artış var. Yasal düzenlemeler bir yere kadar etkin olabiliyor ancak olumsuzlukların önüne maalesef geçilemiyor. Tacizler, tecavüzler, kadına, çocuğa şiddet görüntüleri televizyonların sıradan haberleri olmuş durumda. Artık bu tip haberleri duyduğumuzda tepki veremez olduk. Boşanmalardaki artış her geçen gün evlilik oranlarını geçiyor. Aile kurumu bütün bu gelişmelerden olumsuz etkileniyor. Bu süreçlerin tamamı doğrudan çocukları etkiliyor. Çocuklar etkilenince de ülkenin geleceği tehdit altına giriyor. Ortaya çıkan bir sosyal sorun kendi içinde başı ve sonu ile tahlil edilemiyor. Çünkü diğer sorunlarla kesişen noktaları konunun doğru zeminde değerlendirilmesine fırsat vermiyor. Diğer taraftan her savaşta olduğu gibi çevre ülkelerde yaşanan iç savaşlarda da kadın doğrudan hedef haline gelmiş durumda. Irak’ın işgal sürecinde olanlar, Ebu Gureyb’de yaşananlar, ölmek için dua eden kadınlar, bugün yaşasalar da toprağın üzerindeki ölüler olarak sadece nefes alıp veriyorlar. Eşleri, babaları, evlatları, kardeşleri bir sefer ölüyor ama onlar her anlarını canlı birer cenaze olarak geçirmek zorunda kalıyorlar. Ayrıca Suriye’deki iç savaşta taciz, tecavüz ve işkencelere dikkat çekmek için “Kadını Koru, İnsanı Koru” sloganıyla bugün yola çıkıp 8 Mart’ta Hatay’da olmayı planlayan “Vicdan Konvoyu” da hepimizi derinden etkileyen bu önemli yaraya parmak basmayı hedefliyor. Bunun yanında çalışan kadınlar da çok önemli sorunlarla karşı karşıya kalıyorlar. Bazen tekstil atölyelerini ziyarete gidiyorum. O ziyaretlerde beni en çok etkileyen manzara günlerinin yarısından fazlasını o atölyelerde geçiren kadınlarımız oluyor. Göz nuru dökerek diktikleri kıyafetleri belki mağazaya gidip almaya kalksalar bir aylık gelirleri yetmiyor. Kölelik çok eskilerde kaldı cümlelerini duyduğumda, yüzümü işte bu yüzden acı bir ifade kaplıyor. Kadın olsun, erkek olsun herkes bugün kapitalizmin acımasız çarkları arasında ömür tüketiyor. Neydi Alpay’ın başlıktaki o şarkısı; “Fabrikada tütün sarar, Sanki kendi içer gibi, Sararken de hayal kurar, Bütün insanlar gibi.” 8 Mart Dünya Kadınlar Günü vesilesiyle insanların hayallerinin çalınmadığı, emeklerinin sömürülmediği, herkesin hak kavramına itibar ettiği, adaletin esas olduğu, kadın ve erkeğin birlikte insan olabilmenin idrakine vardığı bir gelecek özlemimi burada ifade etmek istiyorum.
Dünya diken üstünde. Gerginlik had safhada. Her an bir şey olacakmış gibi bir hissiyat herkesi kaplamış durumda. Öyle ki siyasi atmosfer sanki bir kıvılcımla altüst olmaya hazırmış gibi bir görüntü çiziyor. Dünyanın kriz noktaları eskisine oranla çok daha fazla arttı ve neredeyse her biri ortalığı kökten karıştırma potansiyeline sahip. Malumunuz Filistin meselesi gündemdeki yerini korumaya devam ediyor. Aslında Filistin sorunların anasıdır desek daha doğru bir tespit yapmış oluruz. İki yıl içinde olacak derken Mayıs ayı itibariyle ABD büyükelçiliğinin Kudüs’e taşınma kararı yangına benzin taşımakla eşdeğer. Artık kimse ABD’den diplomatik davranış falan beklemiyor. Amerika’da kurumlar arasında yaşanan çekişmeler ayyuka çıktı. Bir tarafta Pentagon, diğer tarafta CIA - FBI ve bu çekişmede kendi koltuğunu koruma derdine düşmüş bir Trump var. Aslında Trump bir anlamda “topal ördek” konumunda. Bana dokunmayın, ne isterseniz yapmaya hazırım şeklinde bir yaklaşımla başkanlığını en azından bir dönemliğine garanti altına almayı hedefliyor. Afganistan’daki işgalle birlikte Çin ve Rusya’nın önüne set çektiğini düşünen ABD şimdi de Irak’la başlattığını, Suriye ile devam ettirerek kuşatmanın Ortadoğu ayağını tamamlamak istiyor. Bu arada Türkiye’nin öncelikleri varmış, bölge kan gölüne dönmüş, şehirlerde taş üstünde taş kalmamış bunları aklının ucuna bile getirmiyor. ABD tamamen sonuca odaklanmış durumda. Şayet Suriye’yi Irak gibi belirsiz bir noktaya taşıyamazsa hedeflerine ulaşamayacağına inanıyor. İşte bu durumda ABD bölgeyi tam anlamıyla kristalize etmek istiyor. Olabildiğince ayrıştırma planları yapıyor. Ortadoğu üzerinden oyun oynuyor. Bu bölgede kalıcı olmak istiyor. Afganistan gibi bir zamana kadar belirsizlik üzerine bir Ortadoğu planlıyor. Sonrasında ise BOP’u hayata geçirerek İsrail’in etrafını mayınlardan(!) tamamen temizlemek istiyor. ABD bu denli gözünü karartmışken diğer taraftan dünya gündemini meşgul eden başka bir konu ise Putin tarafından yapılan son açıklama. Putin dünyada her yeri vurabilecek nükleer silah yaptıklarını ve hiçbir füze kalkanının bu silahı durdurmasının mümkün olmadığını söyledi. Putin acaba neden böyle bir açıklama yapma ihtiyacı hissetti? Bana göre Putin aslında ön aldı. Son zamanlarda ABD kamuoyunda Trump’ın Kuzey Kore’yi vurmasının an meselesi olduğuna dair yorumlar yapılıyordu. Bu konu artık ciddi olarak masaya yatırılmış ve vurma planları konuşulmaya başlanmıştı. Afganistan’da yaptığı yanlışın bedelini yıllarca ödemek zorunda kalan Rusya, Putin’in bu açıklamasıyla aslında doğrudan ABD’ye Kuzey Kore mesajı verdi. Böyle bir şey yaparsanız, rahatsızlığımızı sadece sözle dile getirmenin ötesinde enstrümanlar kullanabiliriz demek istedi. Ayrıca ABD seçimlerine Rusya müdahalesi iddialarının her geçen gün daha çok gündeme taşınması, bu iddianın magazinsel boyutu çoktan aştığını gösteriyor. Putin’in yaptığı açıklamanın aynı zamanda bu konuyla ilgili Rusya’yı köşeye sıkıştırma stratejisine karşı bir taarruz taktiği olduğunu düşünüyorum. Sonuç olarak dünya her geçen gün biraz daha kırılgan bir noktaya doğru hızla gidiyor. Dünyanın çivisi çıktı, çıkacak. Bu durumda olabildiğince aklı selimle hareket etmek ve gelişmelerden rahatsız olan paydaşları bir noktada toplamaktan başka seçenek yok.
Bugün 27 Şubat. Erbakan Hocamızın vefatının 7. sene-i devriyesi. Böyle bir günde onu anmak, anlamak adına kalem oynatmak oldukça zor. Onun dava ve devlet adamlığını, ilmi şahsiyetini, liderliğini, yılmayan, bıkmayan, geri adım atmayan mücadeleci kişiliğini, milliliğini, azmini bugün artık toplumun her kesimi yüksek sesle teyit ediyor. Bendeniz de şahit olduğum bir hatıra üzerinden Erbakan Hocamızın üslup, yaklaşım ve nezaketini âcizane burada anlatmak istiyorum. Aslında bugünkü siyasi atmosferde temel eksiğimiz de bu; siyasi nezaket. Maalesef içinde bulunduğumuz bu siyasi atmosferde ne birbirimizi dinleyebilecek zeminlerde buluşabiliyor, ne de karşılıklı konuşabilecek mecraları oluşturabiliyoruz. Sene 2009, yerel seçimler öncesiydi. Erbakan Hocamız yanında iki kişinin desteği veya tekerlekli sandalye olmadan yalnız başına yürüyemiyordu. Hocamızı Sabiha Gökçen Havalimanı’nda Ankara’ya uğurlamak üzere bekliyorduk. Bizlere yaklaşan yerel seçimlerle ilgili talimatlarını veriyordu. Sohbetin bir evresinde emekli büyükelçi, dönemin CHP Milletvekili Onur Öymen Bey yanında tanımadığımız bir kişi ile bulunduğumuz salona girdi. İçerde farklı bir noktaya doğru giderlerken başlarını çevirdiklerinde Erbakan Hocamızı gördüler. Sonra doğrudan bize doğru yürümeye başladılar. Yaklaştıklarında Onur Bey’in yanındaki beyefendinin rozetinden MHP’li bir milletvekili olduğunu anladık. Her ikisi de hocamızın ayağa kalkmaktaki zorluğunu bildikleri için normalden biraz fazla eğilerek ellerini uzattılar ama Erbakan Hocamız elini uzatmadan, onlara ayakta mukabelede bulunmak için korumalarına kendisini ayağa kaldırmalarını söyledi. Korumalarından birisi sağ, diğeri sol koluna girip destek vererek ayağa kalkmasına yardımcı oldular. Üçüncü koruması ise elinde bir yastığı Hocamızın beline yaslamış ve ayakta durabilmesi için destek veriyordu. Hocamız zor da olsa ayağa kalktıktan sonra elini Onur Öymen Bey’e uzattı. Tam o anda adını şu an hatırlayamadığım MHP’li vekil de elin kendisine uzatıldığı zannıyla tokalaşmak üzere adım attı. Hocamız Onur Bey’in elini tutmuştu ama MHP’li vekilin eli boşta kalmasın diye sol eliyle de onun elini yakaladı. Bizler şaşkınlık dolu bakışlarla bu manzarayı anlamaya çabalıyorduk. Hocamız Onur Bey’le hasbıhal edip onu uğurladıktan sonra sol eliyle kavradığı MHP’li vekilin elini hiç bırakmadan sağ eline alıp aynı şekilde onunla da karşılıklı iyi niyet dilekleriyle beraber konuşmasını bitirdi. Oysa hem Onur Bey, hem de MHP’li vekil Hocamız onları oturarak karşılasa sağlık sorunlarından dolayı bunu anlayabilecek durumdalardı. Ancak Hocamız karşısındaki insanları zorlansa da ayakta karşılamayı tercih etti. İşte tüm Türkiye için siyaset böylesine nezaket timsali bir liderin varlığıyla millet için umut oldu. Bana Erbakan Hocayı bir cümleyle anlat deseler, “Kendi rengini sonuna kadar koruyan, bir milim sapma olmadan onu muhafaza eden, bunun yanında pergel metaforunda olduğu gibi pergelin açılabilen ayağıyla toplumun bütün kesimlerini kucaklayabilen, onlarla konuşabilen lider” olarak tanımlardım. Bizzat şahit olduğum bu örnekle de bunu bir kere daha net olarak anlamış oldum. Allah onu olması gerektiği gibi anlamayı bu millete nasip etsin.
Etrafımız ateş çemberi, sınır güvenliğimiz tehdit altında. Siyasilerin en azından bu durumda dili, üslubu daha dikkatli kullanmaları gerekirken tansiyonu inatla yüksek tutmalarını anlamak mümkün değil. Bir araya gelememelerini geçtik, milletin siyasete olan güvenini gün geçtikçe tüketiyorlar. Şunu dikkate almıyorlar; siyaset mecrası bir savaş meydanı değildir. Siyasi partiler de birbirlerinin düşmanı değillerdir. Kamplaşan siyasetin sorunları doğru zeminde tartışma ve çözüme kavuşturma imkânı yoktur. Kim bu milletin siyasete olan güvenini zedelerse ülkeye en büyük kötülüğü yapmış olur. Unutulmamalı ki, bir ülkede; kendi aralarında konuşamayan, doğru zeminde tartışamayan siyasetçiler, düşünmeyen, sorgulamayan insanlar, kamplaşan, ayrışan, birbirlerine kaş çatan toplumlar, akıllarını kiraya veren bireyler varsa, o ülkenin dışarıda düşman tanımlama arayışına girmesine gerek yoktur. Şeker fabrikalarını özelleştirme adı altında elden çıkarmak son tahlilde kendi insanımızı Brezilya ve Arjantin şekerine mahkûm hale getirmek, kendi çiftçisi dururken onların üreticisini sübvanse etmek demektir. Bu özelleştirmelerin altında AB Maastricht kriterlerine göre tarımda çalışan nüfusu düşürme hedefi vardır. Bu durum Anadolu’nun daha da boşalması gibi felaket bir sonuca gider. Şekere, tütüne, fındığa kota uygulamak tarımda, hayvancılıkta bu milleti ithalata mecbur etmek bu ülkenin geleceğini karartır. Aldatıldık, kandırıldık, yanılmışız, ihanet ettik, yanlış yaptık, gibi itiraflar özeleştiri ile birlikte 2019’a doğru giderken yeni hikâyeler yazmak için arazi temizliği yapmaktır. Aynı zamanda bu açıklamalar başarısızlığın tescil edilmesi anlamın taşır. Bu itiraflar gelecek dönem ile ilgili seçmen nezdinde büyük kayıp olarak ortaya çıkacaktır. Sn. Başbakan’ın Almanya’ya yaptığı ziyaret sırasında “Almanya ile normal hayata dönme vakti geldi” açıklamasını, “Bundan sonra dış politika gibi hassas bir alan, ölçüsüz bir şekilde hiçbir zaman iç politik beklentilere ve seçimlere malzeme yapılmayacak.” diye okumak istiyorum. Bu ziyarete öyle veya böyle damga vuran Deniz Yücel olayının bir başka sonucu da, dış politikada her daim bin düşünüp bir konuşma gerçeğinin bir kere daha teyit edilmiş olmasıdır. Sürekli çark eden, kendisiyle çelişen bir görüntü vermek dışarıda ciddiye alınmamayı, içerde ise devlete, yargıya olan güveni zedeler.
Bendeniz, özellikle sorumluluk mevkiinde olan insanların tarihi doğrudan övgü veya sövgü aracı yapmamaları gerektiğini zannediyorum. 1989 yılında İstanbul-Harbiye’deki bir salon toplantısında dinlemiştim. Duyduklarım benim için o döneme göre çok şaşırtıcıydı. Nasıl yani diye peş peşe zihnime gelen soruları o zamanlar düşüncelerine itibar ettiğim büyüklerime sorarak anlamaya çalışmıştım. Sonrasında kendime göre bir çıkış yolu buldum. Tarihi şahsiyetleri ve olayları değerlendirirken övgünün de, yerginin de muhatapların birer insan olduğunu unutmadan yapacaktım. Bir de olayları anlamaya çalışırken dönemin koşullarını göz önünde bulundurmadan bir yargıya varmayacaktım. Bu girişi neden yaptım? Çünkü biraz sonra ifade edeceklerim, belki kimileri tarafından zorlama yorumlara maruz kalabilir. Ancak tarihte kazanılan tecrübeler aynı hataları tekrarlamamak için önemli birer örnektir. İşte bugün ibret alınması umuduyla böyle bir tarihi vakıadan bahsedeceğim. Rahmetli Menderes 1957 yılı sonrası ABD ile ilişkileri düzeltmek için harekete geçer. Bunun için birileri kendisine Amerika’daki Yahudi lobisini işaret eder. Kendisine lobi aracılığıyla ABD yönetimi üzerinde etkinlik sağlanabileceği telkin edilir. Bu tavsiyelere itibar eden Menderes düğmeye basar. Ancak bu çok zor bir süreçtir. Nasıl olacak da hem İslam dünyası ile ilişkiler zedelenmeyecek, hem de ABD ile olan ilişkiler tamir edilecektir. Kendisini bu yola sokanlar görüşmeler için lobinin yanında İsrail’le de işbirliği yapmanın daha doğru olacağını söylerler. İsrail ilan edileli henüz 10 yıl bile olmamıştır. Bir taraftan İslam dünyasının tepkisini çekmemek, diğer taraftan SSCB’ye karşı ABD desteğinin devamını sağlamak isteyen Menderes, İsrail’le “Hayalet İttifak” denilen bir işbirliği içine girer. Adına “Hayalet” denilmiştir, çünkü bütün görüşmeler son derece gizlilik altında yapılır. Avrupa’da başta Zürih olmak üzere çeşitli yerlerde toplantılar yapılır. Görevlendirilen isimlerin hiçbirisi Menderes dışında kimseye bilgi vermez. Oysa bu girilen yol tam bir tuzaktır. ABD ve İsrail kendi aralarında iş bölümü yapmış iyi polis, kötü polis oyununu güzel oynamışlardır. Hedef bellidir; İsrail’in elini daha da güçlendirmek ve hem Türkiye devleti hem de ilerleyen süreçte Türk halkı nezdinde meşruiyeti artırmak. Saman altından su çok sinsice yürütülmüştür. Her adımda ABD ile sorunların çözüldüğünü zanneden Menderes, içerde kendisine olan desteğin devamını sağlamak için dilini daha da sertleştirmeyi bir strateji haline dönüştürmüştür. Ancak hiçbir şey sonuç vermemiş, 27 Mayıs askeri darbesiyle bir dönem kapanmıştır. Şimdi de Suriye gibi bir baş ağrısı sorun ile cebelleşirken, Suriye siyasetin yaptığı hatalar yüzünden beka sorunumuz haline dönüşmüşken, şartlar son tahlilde ordumuzu devreye sokmamızı zorunlu kılmışken, ABD’nin zaman kazanmak için yaptığında şüphe bulunmayan “normalleşme” açıklamalarını çok dikkatli incelememiz gerekir. Aslında soru şudur; Ey Amerika, sen şu anda Suriye’deki varlığını ve YPG ile işbirliğini neye dayandırıyorsun? Cevap; bir DAEŞ, iki Esad. Peki, yarın her ikisi de Suriye’de tamamen bitirilmiş olsa, sen Suriye’den ayrılıp gidecek misin, cevap hayır! Bu cevabın hayır olduğunu bilmeyen olduğunu zannetmiyorum. Hâl böyleyken Amerika’nın Suriye’yi bölmek gibi bir hedeften vazgeçtiğine inanmak, Türkiye’yi yakın gelecekte tehdit edecek adımları atmayacağına itibar etmek bana çok anlaşılır gelmiyor. Malumunuz dün bu yakınlaşmaya ilk tepki Suriye askerinin Afrin’e gireceği şeklinde oldu. Bu adımın arkasında kimin veya kimlerin olduğunu sormaya gerek bile yok. Yani böyle giderse bölge kontrolden tamamen çıkacak. Sonra ABD de Irak’tan daha tehlikeli olan pimi çekilmiş bombayı kucağımıza bırakacak.
Amerika’nın Soğuk Savaş sonrası bize bakışı hep “Öküz öldü, ortaklık bozuldu” şeklinde oldu. ABD özellikle 1991 Körfez Savaşı’ndan beri başta Irak olmak üzere istisnasız bütün problemli alanlarda bizim altımızı oymaya devam ediyor. Her attığı adımda kuşatmayı biraz daha daraltıyor. Etki alanımızı gün geçtikçe sınırlandırıyor. Bizi şimdilik 784 bin km kare içine sıkıştırmak istiyor. Sonrasında mevcut sınırlarımızı da tehdit eden adımları sinsice atmaya devam edecek. NATO’daki birlikteliğin yanında, yarın başımıza bir sıkıntı gelirse yanımızda yer alır diye en azından kâğıt üzerinde beklenti içinde olduğumuz ABD, bütün yaptıklarıyla resmen ancak bir düşmandan beklenebilecek tavırlar sergiliyor. Mesela Dışişleri Bakanı Tillerson, “ABD YPG’ye hiçbir ağır silah vermemiştir, dolayısıyla geri alacağı hiçbir şey yoktur” diyerek, fütursuzluğun, ciddiyetsizliğin, gözlerin içine baka baka yalan söylemenin ne demek olduğunu hepimize göstermiş oldu. Sanki terör örgütlerine hafif silah vermek çok masummuş gibi akıl oyunu yapmaya çalışıyorlar. Diğer taraftan Savunma Bakanı Mattis’in “YPG ile PKK’yı savaştırma projesi” ise tam trajikomik bir yaklaşım olarak ortaya çıktı. Aslında açıklama bu terör örgütlerinden beklenti içinde olanları uyandırmak için yeter de artar bile. Bölge halklarını birbirine kırdırma projesinin yanında, aynı terör örgütünü kendi içinde savaştırma stratejisi ABD’nin bu coğrafyaya basit bir oyun teorisiyle yaklaştığını göstermiyor mu? Durum bu iken hala bu terör örgütlerinin bağımsızlık mücadelesi verdiğine safça inananlar varsa onları uyandırmak için fazla uğraşmaya gerek yok. Çünkü çuvala birlikte girdikleri yılana güvenenlere söylenecek bir şey kalmıyor. Mattis’in “YPG’yi PKK’ya karşı savaştırabiliriz” sözü ve Tillerson’un YPG açıklamalarından bence aşağıdaki sonuçları çıkarabiliriz. 1- ABD’de devlet aklı diye bir şey kalmamış. ABD muhakeme yetisini tamamen kaybetmiş. 2- ABD kendisini çok uyanık zannediyor, bize ise aptal muamelesi yapıyor. Trump’ın sözde Kudüs kararına imza atarken duyduğu hazdan kibrinin doruklarında dolaştığını görmüştük. Bu açıklamalarla birlikte ise bu kibrin ABD’de her tarafı sarıp sarmaladığına şahit olduk. 3- ABD’ye güvenip devlet kuracaklarını zannedenler acı bir hayal kırıklığı yaşayacaklar ve tarih hepsinin birer taşeron olduklarını büyük harflerle yazacak. 4 ABD için kendi çıkarları ve İsrail’in güvenliğinden başka hiçbir şeyin önemi yoktur. Bütün bu gerçeklerle birlikte ülkemizin cumhurbaşkanlarının Amerika’ya yaptığı resmi ziyaretlerde Beyaz Saray’da şu kadar görüştü, bu kadar içerde kaldı diye dakikalar üzerinden değerlendirmeler yapılırken, ABD dışişleri bakanının 3 saat 15 dakika Türkiye Cumhuriyeti Cumhurbaşkanı ile görüşmesi mütekabiliyet ve diplomatik teamüller açısından ABD’ye ödül gibi bir yaklaşım olmuştur. Ayrıca Dışişleri Bakanı Çavuşoğlu ile Tillerson arasındaki görüşmenin ardından “normalleşme” açıklamalarının yapılmış olması da her şeyin üzerine tuz biber ekmiştir. Sonuç olarak 1991 Körfez Savaşı sonrası “ABD ile normalleşme” hedefinin ardından 36. Paralel’de Irak’ın bölünmesini kucağımızda nasıl bulduysak, bugün Suriye’deki “normalleşme”den de elimizde Suriye’nin kuzeyinin bölünmesi kalacaktır. Bu gerçekleşirse ne mi olur? Cevabını biliyorum ama söylemeye dilim varmıyor.
Günümüzde terör küresel güçlerin iletişim dili haline dönüştü. Terörizm birbirlerine el ense çektikleri, yoklama yaptıkları bir argüman olarak kullanılıyor. Ele geçirmek veya elde tutmak istedikleri coğrafyalarda bir tehdit unsuruna ihtiyaç duyduklarından doğrudan terörü sahaya sürmekten çekinmiyorlar. Teknolojideki hızlı ilerlemenin istihbarat faaliyetlerini daha da etkin hale getirmesiyle birlikte her türlü bilgiye ulaşmanın getirdiği güç, alan hâkimiyetiyle desteklenmezse bu gücün bir anlamının olmadığını çok iyi biliyorlar. Ordularıyla bunu yapsalar, doğrudan işgalci damgası yiyecekleri için kurtarıcı (!) edasıyla davet edilen olmayı tercih ediyorlar. İşte emperyalist ülkeler alan kontrolünü bu yüzden terör örgütleri üzerinden sağlamaya çalışıyorlar. Bütün bu süreçlerde kavramların da istismar edildiğine şahit oluyoruz. Demokrasi, insan hakları gibi ilk duyulduğunda hiç kimsenin ses çıkaramayacağı kavramlar özellikle kullanılıyor. Kamuoyu böyle ikna ediliyor. Terörü doğuran sebepler de kendileri tarafından oluşturuluyor, sonrasında teröristin yol haritasını da onlar belirliyorlar. Terör örgütleri ise çoğu zaman çıkış gerekçeleriyle çelişiyor olsa da karşı tarafı kullanacaklarını zannediyorlar. Küresel güçlerle işbirliği yaparken kendilerine göre sözde bir sınır belirliyorlar. O sınıra kadar iş tutacaklarına, bu şekilde onları kullanarak hedeflerine ulaşacaklarına hem kendilerini hem de tabanlarını ikna ediyorlar. Oysa böyle bir sürece girdikten sonra artık tamamen emperyalist çevrelerin oyuncağı haline geliyorlar. Teröre başvurmakla işledikleri suçu bu şekilde katmerli hale getiriyorlar. İşin özüne bakarsanız hep dile getirilen 3. Dünya Savaşı aslında çoktan başlamış durumda. Terör örgütlerinin maşa olarak kullanıldığı bu süreç, planlayıcılara düzenli orduların kullanılmasına nazaran çok daha az maliyetler getiriyor. Bir örnek üzerinden gidersek, biliyorsunuz, ilk etapta Irak’ın işgalinden sonra adı duyulan DAEŞ’in Irak’ın üçte birini kontrol edebilecek kapasiteye ulaşmasının önünü açtılar. Sonra DAEŞ’i gerekçe göstererek Irak ve Suriye’ye tam anlamıyla yerleştiler. Aynı zamanda ABD’nin PYD/YPG ile olan ilişkisinin arka planında da malum olduğu üzere sözde DAEŞ var. Alın size bir taşla kaç kuşun vurulmaya çalışıldığının ispatı. Bugün DAEŞ etkisi yok denecek kadar az. Ancak hala böyle bir tehdidin varlığı gerekçe gösterilerek sözde Suriye Demokratik Güçleri adıyla üzeri örtülmüş PYD’ye binlerce tır silah sağlamaya devam ediyorlar. Bugün Afrin’de evlatlarımızı şehit eden silahlar bizzat onlar tarafından PYD’ye verilenlerden oluşuyor. ABD şimdi en yetkili ağızlardan PYD’nin güçlerini Afrin’e kaydırdığını söylüyor. Nereden biliyorsun diye sormaya gerek yok. Biz organize ediyoruz diyemediği için böyle söylüyor. Pentagon DAEŞ’le mücadele(!) için bu yıl PYD’ye 500 milyon dolar destek vereceğini açıkladı. Bu resmi olanı, gayrı resmi olarak ne yapacaklar onu bilmiyoruz. Bütün bunlar olurken Cumhurbaşkanlığı sözcüsü Kalın ile ABD Ulusal Güvenlik Danışmanı McMaster bir araya geliyor. Bizim kaynaklarımız “Türkiye ve ABD’nin uzun vadeli stratejik ortaklık ilişkilerinin teyit edildiği ve iki ülkenin öncelik ve hassasiyetlerinin ele alındığına” dair bilgiler paylaşılıyor. Sonra da Dışişleri Bakanı ise ABD ile ilişkiler hakkında ‘Ya düzelecek ya da tamamen bozulacak’ diye açıklama yapıyor. Bir tarafta “stratejik ortaklık” teyit ediliyor, diğer tarafta restleşme havası seziliyor. Aslında bu bizdeki kafa karışıklığını gösteriyor. Rusya PYD konusunda ikili oynamaya devam ediyor. Bizimleymiş gibi görünüyor ama hiç güven vermiyor. Şimdi iş daha da çetrefilli bir hal almaya başlayacak. Çin de artık bölgede Esad’la daha yakın çalışacağını açıkladı. Suriye nereye gidiyor sorusuna herkesin verilebilecek bir cevabı var ama çoğu kimse verdiği cevaba kendisi bile inanmıyor. Dünyanın neresine bakarsanız bakınız fark etmez. Bir yerde terörist eylemlerde bir artış varsa o bölgenin birilerinin hedef tahtasına konulmuş olduğu sonucuna rahatlıkla varıyorsunuz. Terör örgütleri hem alan kontrolü, hem de alan açmak adına emperyalistler için birer garantör(!) vazifesi görüyor. Küresel güçler çilingir, örgütler ise onların istedikleri yere girişlerinde maymuncuk olarak kullanılıyor. Sorun şurada; bu sözde çilingirler bazen ev sahiplerinin gafletinden, zaafından istifade ederek kapıya dayanıyor. Bazen de hırsız olarak tezgâh kurup evlere gizlice değil terör örgütlerini kullanarak kapıyı kırıp giriyor.
Türkiye’nin güvenliği nereden başlar? Ülke sınırlarımızı korumak başlı başına yeterli olur mu? Bağdat, Tahran, Şam, Kahire, Saraybosna, Bakü güvende değilse İstanbul, Ankara, Diyarbakır yastığa başını huzur içinde koyabilir mi? Veya soruyu şöyle soralım; Türkiye Kıbrıs’taki egemenlik haklarından vazgeçerse, bu durum ülke güvenliği açısından ne anlama gelir? Aslında bütün bu soruların cevapları bellidir. Eğer imparatorluk bakiyesi bir devlet iseniz, bazen görmek ve anlamak istemesiniz de, güvenliğinizin ülke sınırlarınızdan başlamayacağı gerçeğinden kaçamazsınız. O yüzden attığınız her adımın bir değil, belki on aşama sonrasını düşünmek zorundasınız. İşte tam da bu noktada öngörüsüzlüğe bir örnek olarak verilebilecek Kıbrıs’taki 2004 Annan Referandumu’nu hatırlamadan geçemiyoruz. O gün atılan adımın aslında ne büyük bir tuzak olduğunu bugün ortaya çıkan gelişmelerle çok daha iyi anlayabiliyoruz. Bildiğiniz gibi Kıbrıs’ta 24 Nisan 2004 tarihinde bir referandum yapıldı. Türkiye Evet’i destekledi. Sonuçta Türk tarafı evet, Rum tarafı hayır dedi. Bu neticeyle birlikte uluslararası toplum nezdinde zor durumda kalması gereken Güney idi. Ancak öyle olmadı. Referandumdan hem de bir hafta sonra 1 Mayıs 2004 tarihinde Güney Kıbrıs bütün adayı temsilen Kıbrıs Cumhuriyeti adı altında AB üyesi yapıldı. Şimdi hangi konuyu müzakere ederseniz ediniz, ne zaman bir araya gelirseniz geliniz, Rum tarafını bir noktaya çekmeniz mümkün olmuyor. Adadaki askerimizi tartışıyorlar. ‘Kıbrıs artık AB üyesi, sizin garantörlüğünüze ihtiyaç yok’ diyorlar. Ayak oyunlarıyla Türkiye’yi Akdeniz’den çıkarmak istiyorlar. Böyle bir şeyin Türkiye için intihar etmek olduğunu görmezden geliyorlar. ‘Ne alakası var canım, hem Kuzey’deki Türklerin AB pasaportu olmasın mı’ diye algılara oynuyorlar. Sonuç itibariyle “Kazan-Kazan” stratejisi Rumların kazandığı, bizim ise kaybettiğimiz tek taraflı bir oyuna dönüştü. Bu saatten sonra bu şartlar altında belirleyici olmamız mümkün değil. Hiçbir teklifimizi ciddiye almayacaklar. Sürekli top çevirecekler. Kuzey Kıbrıs’a uygulanan ambargonun zaman içerisinde halkı tamamen bezdireceğini ve böylece Rum tarafının tezlerinin kabul edileceğini düşünüyorlar. Diğer taraftan Kuzey’de halk arasında Kıbrıs’ın yerlisi ve 1974 sonrası adaya yerleştirilenler olarak zihinsel ayrışmalar körükleniyor. Her gün binlerce Türk sınırdan geçerek Rum tarafına çalışmaya gidiyor. Bu durum Türkler arasında Rum tarafına karşı sempatiyi özellikle destekliyor. Rumlar da bu duruma özel önem veriyor. Hangi ırkçı yönetim iş başına gelirse gelsin, Türk işçilere yaklaşım konusunda stratejileri değişmiyor. Kuzey’den iş maksadıyla giriş çıkışlara Güney’den kimse ses çıkarmıyor. Her geçen gün Kıbrıs’ta zemin kayması yaşıyoruz. Zihinleri kaybediyoruz. Sosyolojik yarılmalarla karşı karşıya kalıyoruz. Her bir sözde müzakere bu kopuşları menfi yönde etkiliyor. Şimdi artık Kıbrıs’ta edilgen değil etken bir yol haritasına ihtiyaç var. Bir an önce Kuzey’in Türkiye’ye özerk bir yönetim olarak bağlanması için referandum yapılmalıdır. Eğer akıllarda “ya hayır çıkarsa” diye bir soru varsa, zaten iş çoktan bitmiş demektir. Her şeye rağmen KKTC’nin Türkiye ile bağları çok sağlamdır. Kuzey Kıbrıs içişlerinde bağımsız, dışişlerinde Türkiye’ye bağımlı bir siyasi statüye kavuşturulmalıdır. Geçen yıl Kıbrıs için Monaco modeli ciddi olarak dillendirilmişti. Fransa ile Monaco arasındaki ilişki Türkiye ile KKTC arasında uygulanabilir mi diye arayışlar olmuştu. Bence bunu hayata geçirmenin tam zamanıdır. Şimdi bu konuda ısrarcı olmak lazım. Cesur adımları bir an önce atmamız gerekiyor. Size bir şey söyleyeyim mi ama aramızda kalsın. Hani Suriye’de, Irak’ta, bölgemizde haritaları yeniden çizmek için tezgâh kuranlar var ya, Kıbrıs üzerinden Akdeniz’de atacağımız bu adım herkesi şaşkına çevirmeye yeter ve onlara fotoğrafın bütününü göstererek planlarının ne kadar boş bir hayal olduğu böylece anlatılmış olur.
Genel hatları itibariyle hem Kıbrıs’ta, hem de Afrin’de harekât kararlarının arkasında iç politik hesaplar olduğuna dair yazılar, yorumlar okuyorum. Kıbrıs için buna delil olarak Ecevit liderliğinde CHP’nin 1977 seçimlerinde elde ettiği yüzde 41 küsurluk başarıyı gerekçe gösteriyorlar. Hatta neredeyse Kıbrıs’ta müdahaleden başka bir seçenek varmış ve öyle olduğu halde harekât kararı alınmış gibi bir iddia ileri sürüyorlar. Ayrıca Kıbrıs sonrası yaşanan ABD ambargosunu, ekonominin 70 cente muhtaç hâle gelmesini, ASALA terörünü, Kürt sorununun ısıtılması ve PKK’nın doğuşunu, sağ-sol çatışmalarını, Türkiye’nin Kıbrıs’ta yalnız kalmasını ve 12 Eylül askeri darbesinin Kıbrıs’ta atılan adımın ardından çıktığını iddia ediyorlar. Yani Kıbrıs’a çıkarma yapmasaydık, bütün bunlar olmayacaktı demeye getiriyorlar. İşi daha da ileri götürerek bütün bu sorunların bugün de devam ettiğini ifade ederek, Kıbrıs’ın bedelini ödemeye devam ediyoruz demek istiyorlar. Bunları söylemelerinin yanında Kıbrıs’taki durum nasıl çözülebilirdi veya şu adım atılabilirdi şeklinde bir teklifte de bulunmuyorlar. Sanki Kıbrıs olmasaydı Türkiye için her şey güllük gülistanlık olacaktı gibi bir anlayışla hareket ediyorlar. Oysa yanılıyorlar. Bilerek veya bilmeyerek teslimiyetçi, edilgen bir anlayışa teslim oluyorlar. Bugün Kardak gibi bir kayalığı bile bize çok gören, bakanlarıyla bürokratlarıyla neredeyse ‘hacı’ olmak için kayalıkları kutsal bir mekân gibi ziyaret eden anlayış ve onların güvendiği dünya Kıbrıs gibi Akdeniz’deki doğal bir üssü tam anlamıyla ele geçirmiş olsaydı, bize hayat hakkı mı tanıyacaktı sorusuna kayıtsız kalıyorlar. Gelelim Afrin konusuna… Öncelikle daha önceki yazılarımızda da ifade etmiştik. Türkiye’nin Suriye politikası en başından yanlıştı. Batının kayığına bindik. Zalimler arasında tercihe zorlandık ve biz bu zalimlerden yüzyıl önce topraklarımızı işgal etmek isteyen ve onlara karşı bağımsızlık mücadelesi verdiğimiz ırkçı emperyalistleri tercih ettik. Onlarla diğer zalimi bertaraf edeceğimize inandık, kandırıldık. Oysa yakınlaşmıştık. Bir şekilde kontrol altına alabilecek argümanlara sahiptik. Ancak yanlış adımlarımızla yangın öyle büyüdü ki, gelinen durum itibariyle başka seçenek kalmadı. Önce Fırat Kalkanı’nı yaptık. Bugün de Afrin’e ilerlemeye çalışıyoruz. Aslında görmek isteyenler için her şey çok net. Eğit-Donat politikalarıyla birlikte iç savaşa benzin taşıdığımız ABD’nin PYD’ ye verdiği silahlar şimdi doğrudan evlatlarımızı şehit ediyor. 1990’larda bize Musul’u, Kerkük’ü verecek diye inandığımız ABD ile Suriye’de bugünkü noktadan farklı bir sonuç çıkacağına itibar etmek çok büyük bir yanılgı değilse nedir? Girişte de ifade ettiğimiz gibi Kıbrıs Barış Harekâtı’nın iç politik hesaplarla yapıldığını iddia edenler, şimdi de Afrin için aynı şeyi söylüyorlar. Kıbrıs her ne kadar AB yolunda ayak bağı olduğu gerekçesiyle bir girdabın içine sokulmuşsa ve şu anda oradan çıkmaya çalışıyorsa da, bugün hala Akdeniz’de var isek bunu 1974’te yaptığımız harekâta borçluyuz. Hal Kıbrıs açısından böyleyken söz konusu Afrin olduğunda ise önemli farklılıklar var. Öncelikle Afrin’in seçim malzemesi yapılacağı iddiaları muhatapları tarafından hakaret kabul edilmeli ve en yüksek perdeden tepki gösterilmelidir. Buna rağmen ülkemizin beka sorunu haline gelen Suriye meselesi üzerinden, evlatlarımızın bayraklara sarılı tabutlarını omuzladığımız bir ortamda –ben kesinlikle ihtimal vermiyorum- Afrin’i seçim malzemesi yapmak isteyenler varsa da, bu sözümü mutlaka bir tarafa not etsinler. Unutmasınlar ki, ülke geleceğini doğrudan ilgilendiren her kritik konu iktidar hesaplarının malzemesi yapılamaz. Partilerin iktidar olmanın, seçim kazanmanın ötesinde hem içerde, hem de dışarıda ülke birliğini korumak ve kollamak gibi bir sorumlulukları vardır.
“Suskunluk Sarmalı” Alman Elisabeth N. Neumanntarafından dile getirilen bir kuramdır. Aslında rahmetli Şerif Mardin Hoca’nın “Mahalle Baskısı” tabiriyle örtüşen tarafları var. İnsanların kendi düşüncelerini oluştururken, bir anlamda çekinme ve dışlanma korkusuyla egemen olan düşünceye, başkalarına, çoğunluğa, sesi daha çok çıkana göre hareket etmesi anlamında kullanılmıştır. Aslında bu sosyal psikolojinin hâkim olması durumu toplumsal rahatlamayı engelleyen bir durumdur. Sürekli basınç birikmesine sebep olur. Özgünlüğü ortadan kaldırır. Bu süreç doğal olarak bir süre sonra da toplumsal gelişimi yavaşlatır. Sorgulamayan toplum gelişemez. İrdelemeyen genç, verilenle yetinen insan üretemez, yeni keşifler yapamaz. Bütün bunları tabi ki kanaat denilen zenginliği muhafaza ederek söylüyorum. “İki günümüz birbirine denk yaşadığımız” için başımıza gelenleri bertaraf edemiyoruz. Zorlukların içinden çıkamıyoruz. Her muhalif düşünceyi aynı kaba koyarak, toptan “hain” ilan edip karşımıza alıyoruz. Bu da kimilerinin “Suskunluk Sarmalı” içine düşmesine sebep oluyor. Bu sarmal toplumda egemen düşünceyi ifade eden insanların sesinin daha çok çıktığı bir süreci destekliyor. Sonuçta insan sosyal bir varlık. Toplum içinde yaşıyor. Baskı ve hakaretle karşı karşıya kaldığında, bir de kaybedeceği maddi-manevi şeyler söz konusu ise geri adım atıyor. Kendisine göre güvenli bir alana geçiyor. Sesi daha çok çıkan tarafa geçmese bile en azından sessiz kalıyor. Bu durumda ortaya atılan fikirlerin bütün boyutlarıyla tartışılması engellenmiş oluyor. Böylece kaybeden aslında ülke, millet ve iktidarlar oluyor. Her yaptıkları işin doğru olduğu zannıyla hareket ediyorlar ama hatalarının bedelini herkes ödüyor. Şimdi yakın tarihimizdeki iki örnek üzerinden bunu anlamaya çalışalım. Ergenekon davaları sürecinde, bütün silahlı kuvvetlerin töhmet altında bırakıldığı ve bunun orduya zarar vereceği, hatta “özellikle ABD karşıtı subayların tutuklandığı” şeklindeki uyarılar dikkate alınsaydı ve uyarıları yapanlar “Ergenekonculukla” yaftalanacaklarına onlara kulak verilmiş olunsaydı, 15 Temmuz dâhil bunca acı ve kahredici bedeller ödenir miydi? “ABD ile birlikte Ortadoğu’ya barışı ve demokrasiyi getireceğiz, Suriye dâhil” gibi söylemlerle, gelişmelerin önünü ve sonunu dikkate almadan tam gaz gövdemizi koyduğumuz sorun ortaya çıktığında, “Yapmayın, etmeyin. Suriye kendisinden ibaret değil. Burada başka planlar var. Filler burayı yeni tepişme alanı olarak belirlediler. Sonunda hedefleri biziz” diye uyarılar yapıldığında, insanlar “Esatçılıkla”, “zalim diktatörle işbirliği yapmak” suçlamasıyla sesleri boğulmaya çalışılmasaydı, bugün son tahlilde haklı olarak yapmak zorunda kaldığımız harekâtlara gerek kalır mıydı veya bölgesel krizler bugüne nazaran daha kolay yönetilebilir olmaz mıydı? Bakınız bütün bunları “Savaşa Hayır!” diye açıklamalar yapanlardan bağımsız olarak söylüyorum. Çünkü onları tutarlı bulmuyorum. Onlar ki, yapılan operasyonlara, harekâtlara karşı gösterdikleri tepkiyi, bu zamana kadar terörün her çeşidine karşı da aynı şekilde göstermiş olsalardı en azından inandırıcı olabilirlerdi. Bununla birlikte gözaltına alınmalarını da doğru bulmadığımı ifade etmeliyim. Sonuç olarak her uyarıyı bütün boyutlarıyla anlamadan veya anlaşılmasına fırsat vermeden hemen “Suskunluk Sarmalı” içine sokmaya çalışmak, baskılamak en başta bir iktidarın kendisine yapacağı en büyük kötülük olur. Ne demiş Bernard Shaw; “Akıllı adam aklını kullanır. Daha akıllı adam başkalarının da aklını kullanır.”
Roger Garaudy’nin ‘Yobazlıklar’ isimli bir eseri var. Garaudy bu kitabında farklı yobazlık biçimlerinin yanında batı tarzı yobazlıkları da incelemiş. Bugün Batılı bakış açısından kaynaklanan birçok sorunun kökeninde hangi tarihi olaylar var veya hangi gelişmeler bugünleri hazırlamış, bu eserde bunu net olarak görmeniz mümkün. Mesela pozitivizmi yani bilimi neredeyse bir din haline getiren, bugünkü batılı literatürde sosyolojinin babası olarak kabul edilen Auguste Comte insanlığın teolojik, metafizik ve pozitivist olmak üzere üç evreden oluştuğunu iddia ediyordu. Diğer taraftan Fransız eski başbakanı Jules Ferry ise bir konuşmasında “Evet, bizim belli bir sisteme dayalı sömürgeci bir yayılma politikamız vardır. Bu sömürgecilik siyaseti şu üç temele dayanır: İktisadi, siyasi ve insani…” diyerek bugünleri anlamamıza önemli bir projeksiyon tutmuş. Bu durumda hadi iktisat ve siyaseti anladık, emperyalistsiniz ve karakterinizin gereğini yapıyorsunuz. Peki, sömürmenin insani boyutu nedir diye sorduğumuzda ise “Biz medeniyet götürüyoruz.” cevabını alıyoruz. Ayrıca Ferry kendisine itirazlar geldiğinde hepimizi daha derin düşüncelere salan şu açıklamayı yapıyor. “Açık ve net olarak demeliyiz ki, gerçekte üstün ırklar aşağı ırklar karşısında bir hakka sahiptirler.” Hâlâ insanlık olarak başımız neden beladan bir türlü kurtulmuyor diye sormamızın bir anlamı var mı? Böylesine benmerkezci ve kibir kulelerinde hayat sürenlerin olduğu bir dünyanın barış ve huzura kavuşması mümkün mü? İşte bizler bugün Irak’ta neler oldu ve olmaya devam ediyor, Suriye’de olanlar nedir, Yemen neden karıştı, Libya’da aşiretler neden birbirine girdi, işgal altındaki Filistin topraklarındaki zulümler neden son bulmuyor, terör örgütleri hangi amaca hizmet ediyor, Afrika’da açlık niye son bulmuyor, Latin Amerika’da darbelerin arkasında kim var, silahlanma yarışı hiç durmayacak mı, 7 milyar insanlık 70 milyarı besleyebilecek bir dünyada neyi paylaşamıyor gibi bize göre anlamlı ama batılı bakış ile değerlendirdiğimizde tamamen anlamsız olan soruları sormamız bir şey ifade etmiyor. Çünkü adam kendisinin üstün olduğuna inanıyor. O buna inanınca da müzakere edecek bir şey orta yerde kalmıyor. Her şeyin kendisine ait olduğuna inanan bir insanla neyi, nasıl müzakere edeceksiniz ki? Hangi makul çizgide buluşabilmek adına adım atacaksınız? Sizi kendisine karşı eşit bir muhatap olarak almayan bir düşünce sistemi ile hangi ortak noktada buluşabileceksiniz? İnsanlığın bugün karşı karşıya kaldığı sorunun özü bu sakat bakış değilse nedir? Biliyor musunuz, ben aslında bu şekilde düşünenlere, kendilerini üstün görenlere bir şey demiyorum. Bütün bunlar bilindiği halde onlardan medet umanlara kızıyorum. Zalime ancak güçlenerek yardım edilir ilkesinin tartışılamayacağı ortadayken, hala zalimin insafına sığınanları anlamakta zorlanıyorum. Bu arada şunu ifade etmezsem eksik kalır. Bu şekilde düşünenler onlar gibi inanmayan kendi halklarına da aynı gözle bakıyorlar. Yani topyekûn bir uyanışa ihtiyaç var. İster batıda, ister doğuda yaşasın farketmez bütün bir insanlığın başını iki elinin arasına alması şart. Piyon olmak, onlara kurşun asker olmak gibi bir zillet sadece kısa bir süre daha ayakta kalmak anlamına geliyor. Batıda karşılık bulan bu tip yobazlıklarla mücadele etmek tüm insanlığın onurunu korumak demektir. Bu dünya bütün farklılıklarıyla bir arada yaşamayı başarmak zorundadır. Yoksa kibirlerinden gözleri bir şey görmeyen ‘yobazlar’ dünyayı yangın yerine çevirmeye devam edecekler.
Yeni Bir Dünya İşadamları Derneği (YENİAD) ile 24 kişilik bir heyetle 20-26 Ocak tarihleri arasında Sudan’daydık. Sudan’ın özellikle bağımsızlığını elde ettiği 1956 yılından sonra Türkiye ile irtibatı Milli Görüş hareketi üzerinden şekillenmiş desek abartmış olmayız. Erbakan Hocamıza duyulan sevgi ve saygı bugün bile hâlâ net olarak hissedilebiliyor. Türkiye-Sudan arasındaki ilişkiler sosyal, kültürel açıdan çok iyi olmasına rağmen özellikle ekonomik açıdan maalesef hak ettiği yerde değil. Bunda Sudan’a uygulanan yaptırımların büyük etkisi var. Bunun yanında ambargonun kalkmasının ardından, Aralık ayında Cumhurbaşkanı Erdoğan’ın yaptığı ziyaretin Sudanlılar arasında büyük bir heyecan oluşturduğu çok açık. Sudan’ın özelikle Mısır ve BAE ile yaşayacağı sorunları göze alarak Sevakin Adası’nı tahsis etmiş olması da Türkiye’ye verdiği önemi ve bizlerden beklentisini net olarak ortaya koyuyor. YENİAD heyeti olarak cumhurbaşkanı yardımcıları, yatırım, enerji, tarım, maden, sanayi ve eğitim bakanlarının da olduğu birçok üst düzey görüşmeler yaptık. Bu toplantılarda Sudan’ın yaşadığı sıkıntıları ve potansiyelini daha detaylı bir şekilde anlama fırsatı bulduk. Özel sektör temsilcileri ile yapılan görüşmeler de birlikte iş yapabilme olanakları konusunda ümit vericiydi. Hartum Büyükelçimiz Doç. Dr. İrfan Neziroğlu Bey’in yakın ilgi ve desteğini gördük. Elçimizin daveti ile Yunus Emre Enstitüsü’nün organize ettiği, kendisi de 1850’de Anadolu’ya getirilen bir Sudanlının torunu olan Hayati İnanç hocamızın hepimizi bazen ağlatan, bazen de tebessüm ettiren konuşmasını dinleme fırsatı bulduk. Osmanlı tarihi açısından da verdiği zararlar çok iyi bilinen Kavalalı Mehmet Ali Paşa’nın Sudan’da yaptığı bütün yanlışları Osmanlı’ya mal etmeye çalışan, özel olarak gayret eden bir anlayış olduğunu gittiğimizde görmüş olduk. Büyükelçiliğimizin Sudanlı çocukları zehirlemek için özel tasarlanan bu yalan yanlış bilgilerin ders kitaplarından çıkarılması için Sudan devleti ile birlikte özel komisyonlar oluşturduğunu memnuniyetle müşahede ettik. Kuşçubaşı Eşref’in emir eri, onunla birlikte birçok yerde, son olarak ise Yemen’de büyük kahramanlıklar gösteren Sudanlı Zenci Musa’yı tekrar hatırladık. O Musa ki, kendisine emekli maaşı teklif edildiğinde ‘ben bu fakir milletten emekli maaşı almam’ diyecek kadar bizden, Galata gümrüğünde kâhyalık teklif edildiğinde ise ‘o görevi yaşlı bir Müslümana verin, hamallık varsa yapayım’ diyecek kadar adam gibi adamdır. Vefat ettiğinde valizinde çıkanlar ise Eşref’in resmi, kefeni ve Kur’an-ı Kerim’dir. Bilindiği gibi Zenci Musa Üsküdar Özbekler Tekkesinde medfundur. Darfur Sultanı Ali Dinar’ı da hatırladık. Halifenin cihat çağrısına uyup, harekete geçen ve bu mücadele esnasında şehit olan Ali Dinar ile ilgili anekdotlar dinledik. Cumhurbaşkanı yardımcısı İbrahim Sunusi ve yakın zamanda vefat eden Sudan tarihinin önemli lideri Dr. Hasan Turabi’nin çocuklarını ziyaretimiz de bizleri derinden etkiledi. Sudanlılar çok değer verdikleri misafirlerini yalın ayak karşılıyorlarmış. İbrahim Sunusi de bizleri yalın ayak karşıladı. Bunu açıklarken de, bir Türkiye ziyaretinde Erbakan Hocamızın makamına gittiğini, Hocamıza kendisinin geldiğinin bir notla bildirildiğini, içerde görüşmesi olduğu halde yalın ayak yanına gelip, ‘ siz misafirlerinizi bu şekilde karşılarsınız, ben de bu yüzden seni böyle karşılamak istedim.’ dediğini aktardı. Turabi’nin evinde ise hâkim bir noktada büyük bir Osmanlı tuğrasını görmek ve çocuklarından babalarından duydukları Türkiye hatırlarını dinlemek bizleri bambaşka dünyalara götürdü. Sonuç olarak YENİAD’ın Sudan çıkarması her açıdan önemli ve gelecek adına özel bir adım oldu. Emeği geçen herkese teşekkürler.
Bazen ne derseniz deyiniz, olacakları engelleme gibi bir ihtimaliniz olmayabilir. Yolun sonunda karşı karşıya kalınacak olumsuzlukları bertaraf etmek adına, her türlü gayreti gösterirsiniz, birçok haksız eleştiriye göğüs gerersiniz, bütün hakaretlere karşı direnirsiniz de başarılı olamazsınız ya, işte Suriye’de bugün olanlar bizim açımızdan böyle bir sürecin sonucudur. Eğer sorumluluk sahibi bir insansanız, ben size demiştim diyerek kendi köşenize çekilme veya böbürlenerek dolaşma gibi bir hakkınız zaten olamaz. Çünkü derdiniz haklı çıkma mücadelesi vermek değil, doğru sonuçların oluşmasına vesile olmaktır. Bilirsiniz ki her şart altında doğruyu tekrar tekrar söyleme ve uyarma göreviniz devam eder. Bir de kimseyle şahsi bir hesabınızın olmadığı gerçeği vardır ama çoğu zaman söyledikleriniz kişisel bir karşı duruşmuş gibi takdim edilir, bu da sizi yaralar ama yine kanaatlerinizi, gördüklerinizi söylemeyi sürdürürsünüz. Bildiğiniz gibi önce Ortadoğu’da baharımızın adını kirlettiler. Şimdi de bütün mevsimlerimizi elimizden almanın derdine düştüler. Bunu yaparken de bizi bize kırdırmak için planlar yaptılar. Etnik ve mezhepsel fay hatlarımıza hücum ettiler. Hem müttefikiz dediler, yüzümüze güldüler, hem de bize karşı terör örgütlerini kışkırttılar. Binlerce tır ağır silahlarla teröre sistematik bir şekilde destek verdiler. Bizimle sürekli oynadılar. Yalan söylemekten hiçbir zaman çekinmediler. Geri adım atmış gibi yaparak aslında daha ileri tuzaklar kurmanın hesaplarını yaptılar. 1991 Körfez Savaşı’nda Irak’ta 36.Paraleli oluşturup, 2003’teki işgalle Irak’ın resmen bölünme sürecini başlattılar. Arap Baharını halkın haklı mağduriyetleri üzerinden kurguladılar. Ülke olarak uyanık olmak zorundaydık ama zaaflarımızı değerlendirip bu süreçte bizleri kullandılar. Gelinen durum itibariyle bölgemizi öylesine bir girdabın içine soktular ki halklara eskiyi aratır oldular. Bugün sınırlarımızdaki en büyük baş ağrımıza dönüşen Suriye’nin altüst olmasına sebep oldukları yetmiyormuş gibi şimdi Afrin gibi yerlerde sözde ordular kurarak sorunun daha da kalıcı olmasını hedefliyorlar. Bizleri, bölgemizi sonu gelmez koridorlara, dipsiz kuyulara geri dönüşü mümkün olmayacak yollara sokmak istiyorlar. Daha önce de yazmıştım. 1071’de Sultan Alparslan’la birlikte mücadele eden, Anadolu’nun İslamlaşması sürecinde onun yanında yer alan Kürtlerdir. Kürtçede ‘çabuk elde ettik’ anlamında kullanılan Malazgirt ifadesinin dillendirilmesiyle birlikte yerin adı Malazgirt olarak kalmıştır. Bu da bin yıllık kardeşliğin en önemli delillerindendir. Birileri öteden beri aramıza mayınlar döşüyorlar, milletimizi birbirine düşman etmek için planlar kuruyorlar ya, Afrin operasyonunu da bu amaçla fırsata çevirmek istiyorlar. Onlara bu imkânı vermemek adına, gelinen noktada içerde kardeşliğimize zarar verecek provokasyonlara sebep olacak bir dil ve üslup kullanılmamasına dikkat edilmelidir. Afrin’de olanlar bir Türk-Kürt mücadelesi değildir. Bugünkü durumda hatalar zinciri ile gelinmiş olsa da yanı başımızdaki tehlikeyi bertaraf etmek için aynı Fırat Kalkanı’nda olduğu gibi Afrin‘de de adım atma zorunluluğu doğmuştur. Bu işi sahada yürüten ise ordumuzdur. Ordu bu milletin tamamına aittir. Ancak bu ordu güçlü olursa bölgesel ve toplumsal barışımız güvencede olabilir. Dün 1071’de Anadolu kapılarındaki ordu neyse, 1453’te İstanbul surlarını hangi ordu kuşattıysa, Yemen’de, Galiçya’da, Balkanlarda, Trablus’ta, Çanakkale’de, İstiklal Savaşı’nda hangi ordu vatan için mücadele ettiyse bugünkü ordu da odur. Bu coğrafyada ayakta kalabilmemiz ancak ordumuzla mümkün olabilir. Son sözü de bu coğrafyanın mazlum halklarına söyleyelim. Ey Mezopotamya’nın çile yüklü, dert, acı, gam kasavet yüklü halkları! Yetmedi mi bunca acı tecrübe? Yetmedi mi bunca kan, gözyaşı, ölüm, zulüm? Kardeşçe yaşamayı başaramazsanız gözyaşlarınız hiçbir zaman dinmeyecek. Uyanmak için daha hangi musibeti bekliyorsunuz?
Siyasi partiler farklı toplumsal tabanların ülke yönetimine katılmak için dâhil oldukları yapılardır. Bu toplumsal kesimler bazen aynı parti çatısı altında hareket ederler, aynı ideolojik yaklaşıma sahiptirler ama her zaman yüzde yüz örtüşen bakışlara sahip olamayabilirler. Aralarındaki nüanslar anlaşılabilir bir gerçeklik olarak kabul edilebilir. Malum gelişmeleri biliyorsunuz. İstanbul il başkanı değişikliği ile birlikte CHP yeniden tartışmaların merkezine oturdu. Seçilen il başkanının sosyal medya üzerinden geçmişte yaptığı, kendisinin de kabul ettiği bazı paylaşımların toplumun genelinin hassasiyetleri ile çelişiyor olması, CHP için öteden beri söylenenlerin tekrar hatırlanmasına sebep oldu. Oysa 16 Nisan referandum sürecinde dil ve üslubun doğru kullanılmasına dönük kısmi gayretler vardı. Bu da kendileri açısından meyvelerini vermeye başlamıştı. Şimdi bu değişiklik ile yine başlanılan yere mi dönülüyor gibi sorular yoğun olarak akıllara gelmeye başladı. CHP içinde kendisini Atatürkçü, sosyal demokrat, ulusalcı olarak tarif edenlerle birlikte Kemalist, devrimci ve sosyalist olarak görenler de var. Devrimci olduğunu söyleyenlerin içinde ise kimileri Atatürk devrimleri demek isterken, kimileri de daha marjinal solu içeren sosyalist karşı devrimi kastediyorlar. Zaman zaman çok az da olsa dağdaki teröristleri anlamalıyız diye onlara gerilla diyecek kadar kendisinden geçmiş olanların yanında, hatta şahit olmuştum, İstiklal Marşı yerine 10. Yıl Marşı’nın getirilmesi gerektiğini söyleyenler bile var. Bütün bunlar birer çelişki değil mi? Evet, ama başta söylediğimiz şekilde her grup kendince bir aidiyet alanı üzerinden parti ile bağ kurabiliyor. Peki, birbiriyle çelişen bu tür grupların varlığı sadece CHP için mi geçerli, hayır, elbette değil. Diğer siyasi partiler de kendi duruşlarına göre birbiriyle uyuşmuyormuş gibi görünen toplumsal tabanları bir çatı altında toplayabiliyorlar. Bu sonuç kitle partilerinde daha net olarak görülebiliyor. Gizli ajandalarını hayata geçirmek için partileri kullanan odakları dışarıda tutarsak, farklılıklar doğru ve sağlıklı bir zeminde uyumla taşınabilirse, ülke için önemli kazanımlar elde edilebilir. Halk partiler aracılığıyla meşru zeminde yönetime katıldığını hisseder, bu durum toplumsal barışa katkı sağlamış olur. Bugün CHP’de olan şey parti içinde toplumu okuma noktasında sıkıntıları olan bir grubun İstanbul gibi önemli bir şehirde işbaşına gelmesidir. Bu grup da diğerleri gibi partinin her kesime açılmasını ister ama halkın kendilerine benzemesini hatta illa da kendileri gibi düşünmesini hedefler. Muhatabını dinlemekten ziyade ona yukarıdan bakan, tahakküm eden bir görüntüsü vardır. Seçilen il başkanının basın toplantısını izlediğimde bunu rahatlıkla gördüğümü ifade edebilirim. Açıklamalarında empati yoktu. Gerekçelerini açıklarken tamamen kendisinin dâhil olduğu toplumsal kesimi tatmin edecek bir terminoloji kullandı. Onu dinleyen CHP’li olmayan bir seçmen bırakınız nötr kalmayı, doğrudan karşısına geçer. Tabi bu durum kendileri için bir zafer olarak kabul ediliyor. Hatta CHP’nin gerçek kodlarına dönüşü için bir adım olduğunu bile söylüyorlar. Ancak gel gör ki, bu durum geniş halk kitlelerini ilgilendirmekten öte çoğu zaman soyut tanımlamalar içeriyor. “Mustafa Kemal’in Askerleriyiz” diyenlerle, yok biz asker değiliz “Yoldaşlarıyız” diyenler arasında Atatürk’ü kim daha iyi anlamış gibi aslında tamamen parti iç tabanına dönük bir alana çekilmiş oluyorlar. Din kimsenin tekelinde değildir diye bazen haklı olarak seslerini yükseltiyorlar ama Atatürk’ü tamamen CHP’nin tekeline alan bir yaklaşımla enerjilerini içerde tüketerek kısır döngü içinde boşa zaman kaybediyorlar. Bu tür durumlarda CHP veya diğer partilerin üst yönetimleri ise çoğu zaman tamam dışarıya açılalım ama ya kendi tabanımızı da kaybedersek gibi bir endişeyle kısır döngü içerisinde bu tür grupların öne çıkmalarına sessiz kalıyor, hatta önlerini açıyorlar. Sonuç olarak şunu ifade edebiliriz ki, CHP normalleşmeden ülkenin kendi gerçek gündemine dönmesi çok zor olacak. CHP sosyal demokrat kimliğini koruyup kendi tabanını dönüştürerek ortak değerlerin daha iyi anlaşılıp konuşulabileceği zeminleri oluşturamazsa üzerindeki ‘taş çatlasa CHP toplumun üçte birine hitap edebiliyor” algısından kesinlikle kurtulamayacak. Son dönemdeki bazı çabalar önemliydi. O çabalarda ısrarcı olmak lazım.
Dış politikanın ne denli hassas bir alan olduğunu söylememize gerek yok. Ülke içini ilgilendiren tartışmalara nazaran kısa ve uzun vadede kalıcı etkilerinin olabileceği çok açık. Bugün Türkiye’nin bu alandaki en önemli sorunu dış politikayı iç siyaset malzemesi yapmaktır. Aslında bir bakıma karşı karşıya kaldığımız problemlerin temelinde işte bu yaklaşım vardır. Diplomat veya dış politikayı yürüten şahıslar, kurumlar konuşmadan önce susmayı öğrenmek zorundalar. ‘Bin düşün bir söyle’, ‘Söz ağızdan çıkana kadar senin esirin, çıktıktan sonra sen onun esirisin’ gibi tecrübelerin damıtılmış yansıması olan sözler, boşuna bugünlere kadar gelmemiştir. Mesela basına yapılan bir açıklamayı hiç unutamıyorum. Olay AK Parti’nin geçtiğimiz Ekim ayında Afyon’da yaptığı 26. İstişare ve Değerlendirme Toplantısı esnasında yaşanmıştı. Toplantı arasında halı sahada futbol oynayan Dışişleri Bakanı Mevlüt Çavuşoğlu, maç sonunda ter içindeyken İdlib’le ilgili, ABD Dışişleri Bakanı Tillerson’la yaptığı değerlendirme hakkında, İran Dışişleri Bakanı ile telefon görüşmesini üzerinde eşofmanları olduğu halde, kendisine uzatılan mikrofonlara neredeyse nefes nefese anlatıyordu. Söylediklerinin şurası eksik burası fazla diye yorumda bulunmayacağım. Yazının konusu o değil. Öncelikle öyle bir ortamda Sayın Bakanın yapması gereken şey; ‘Arkadaşlar şu anda bu tür önemli konuları konuşmanın zamanı değil’ diyerek dile getirilen konuların sıradan bir mesele olmadığını gazeteciler aracılığıyla bütün kamuoyuna hissettirmek değil midir? Oysa Sayın Bakan sanki sıradan bir değerlendirme konusunu sohbet ortamındaymış gibi aktarmaya devam ediyordu. (https://www.haberler.com/disisleri-bakani-mevlut-cavusoglu-ndan-idlib-10108375-haberi/) Böylesine ciddi konuların halı saha gibi kendine özgü mekânlarda dile getirilmesi hangi diplomatik teamüllerde, geleneklerimizde var? Ülke geleceğini doğrudan ilgilendiren sorunlar kamuoyu ile böyle mi paylaşılır? Hadi siyasetin doğasında PR değeri taşıyan alanlar -bazen kabul etmesek de- kullanılır diyelim. Dış politika bu şekilde PR’a kurban edilir mi? Sizin danışmanlarınız yok mu? İnsanız, boş bulunduğunuzu kabul edelim. Yanınızda, yörenizde sizi usul-u dairesinde alıp o mikrofonlardan uzaklaştıracak bir sorumlu neden bulunmaz? Siz sıradan bir kişi değilsiniz ki. İnsanız hata bizler için ama siz yanlış yaptığınızda sadece şahsınız veya partiniz etkilenmeyecek ki. Diğer bakanları küçümsemek adına da asla söylemiyorum ama siz sıradan bir bakan mısınız? Bakınız işte böylesine idare etmeye çalıştığımız dış politikada her gün kritik bir gelişmeye daha uyanıyoruz. ABD öteden beri sinsi ve planlı bir şekilde yürüttüğü süreç ile PYD öncülüğünde “Sınır Güvenlik Gücü” adı altında 30 bin kişilik birliğin Türkiye ve Irak sınırlarıyla Fırat Nehri kıyısına konuşlandırılacağını açıkladı. Artık Irak ve Suriye’nin bölünmesi için son aşamaya geçtiklerini bu şekilde ilan etmiş oldular. Bu arada terörist faaliyetlere son vermek ve olası bir koridora engel olmak için Afrin’e, askeri bir operasyonun başlamasının an meselesi olduğu söyleniyor. Bundan başka da bir seçenek en azından şimdilik görünmüyor. Kiminle sorusunun cevabı tek başımıza ama nasıl sorusuna henüz tam olarak yanıt bulabilmiş değiliz. Çünkü bölgenin diğer etkin unsurlarıyla henüz tam olarak anlaşamadık. Rusya ve İran’la hem birlikteyiz, hem değil. ABD desen doğrudan bizi hedef almış durumda. Suriye ile zaten konuşamıyoruz. Irak’ta kimi muhatap alacağımız muamma. Özellikle son 5-6 yıldır yaşananlarla tam bir tuzağın içine çekilmiş durumdayız. Hani rahmetli Neşet Ertaş’ın “varsam öldürürler varmasam öldüm” diye bir türküsü vardır ya İşte şimdi biz de sınırlarımızda yaşanan gelişmelerde bundan farklı bir durumda değiliz.
Bu sıralar nedense 2. Mahmut dönemine merak saldım. Malum Kavalalı İbrahim Paşa Suriye’nin tamamını ele geçirdikten sonra, Anadolu üzerine yürümüş ve İstanbul’u tehdit eder hale gelmişti. Bu durumda 2. Mahmut beklenmedik bir şekilde Rusya’dan destek istemiş, kendisine yapılan itirazlara da “denize düşen yılana sarılır” sözüyle cevap vermişti. Aslında bugünden baktığımızda 1826 yılında Yeniçeri Ocağının kapatılmasının ardından yaşanan isyanlara karşı yetersiz kalınması ile bu dönemde ‘milli orduya kumpas’ açıklamalarının ardından yaşadığımız 15 Temmuz kalkışması arasında benzeşen taraflar var. Sanki bugün Suriye’de içinde bulunduğumuz şartlar bazı yönleriyle o dönemle örtüşüyor. Hatırlanacağı gibi geçen Kasım ayında Soçi’de Rusya, Türkiye ve İran bir araya gelmiş ve ‘Suriye’de siyasi uzlaşı için yeni bir aşamaya geldik’ açıklaması yapmışlardı. Hatta bu zirveden bir gün önce Putin yine Soçi’de Esad’ı kabul etmiş ve bu görüşme de siyasi uzlaşı açıklamasının içeriğinde Esad’lı bir geçiş olabileceğine dair bir intiba uyandırmıştı. Bu zirvede Türkiye’nin kırmızı çizgisi sürece PYD’nin dâhil edilemeyeceği idi. Rusya her ne kadar bu talebe can-ı gönülden onay vermese de en azından diretmeyeceğini hissettirmişti. Bir süre sonra da Türkiye hangi Kürtlerin muhatap alınacağına dair kanaatlerini zirve sekreteryasına bildirmişti. Bu arada önemli bir gelişme oldu. Esad geçen ay PYD’yi ‘vatan haini’ olarak tanımladı. Bu Suriye’nin bir şekilde Türkiye ile PYD konusunda aynı düzlemde buluşması olarak anlaşıldı. Kırmızı çizginin Suriye’nin toprak bütünlüğü olduğunu hatırlarsak bu açıklama Türkiye tezinin desteklenmesi olarak kabul edildi. Böylesine bir atmosferde Soçi Zirvesi’nin yol haritasına uygun adımların daha da sık atılması beklenirken bir olağanüstü gelişme daha oldu. Cumhurbaşkanı Erdoğan 2017’nin son günlerinde gerçekleştirdiği Tunus ziyaretinde ‘Esad terörist’ demesi Soçi’de ortaya çıkan olumlu havanın aksine bir çıkış olarak değerlendirildi. Şimdi merak edilen soru şu; Türkiye neden bu süreçte böyle bir çıkış yaptı? Esad’la ilgili kanaatleri az-çok herkes tarafından bilinen Sayın Cumhurbaşkanı bu açıklamasıyla birlikte Soçi’de beraber hareket ettiğimiz Rusya ve İran’ı neden karşısına almayı tercih etti? ABD’nin YPG’ye verdiği destek hız kesmeden devam ediyorken, bölgede dolaylı da olsa ABD’nin tezlerini güçlendirecek bir sürece Türkiye neden girdi? Doğrusu şu an için bunun tam olarak cevabı belli değil. İşte böylesine tartışmaların yanında şimdi de İdlib, Doğu Guta’da sivillerin katledilmesi üzerinden bu birlikteliği zedeleyen yeni bir tartışma alanı daha açıldı. Rusya ve İran’ın büyükelçileri Dışişleri Bakanlığına çağrıldı. Türkiye, Suriye yönetiminin sivilleri katlettiğini ve buna engel olunmasını istedi. Rusya ise çatışmasızlık bölgelerinde Türkiye’nin üzerine düşeni yapmadığını iddia etti. Bu iddiayı Putin’in çıkışı yumuşattı. Suriye güçlerine saldıranların kimin tarafından desteklendiğini bildiklerini bunların Türkiye ile bir ilgisinin olmadığını söyledi. Öteden beri Rusya’nın, Türkiye’nin kabul etmediği hem Irak hem de Suriye’deki örgütlerle dirsek temasının devam ettiğini biliyoruz. Hatta yeni Suriye anayasasında Rusya’nın Kürtlere özerklik verilmesini istediği de daha önce çeşitli defalar açıklanmıştı. Bu arada ABD’nin de zaten Suriye’nin bölünmesi gibi bir hedefinin olduğu PYD’ye verdiği düzenli silah desteğiyle birlikte çok açık olarak ortada. Dün Cumhurbaşkanı Erdoğan Afrin’e olası bir operasyon için tarih verdi. Bir hafta içinde yapılabileceğini söyledi. Bu arada Afrin’deki terör örgütü mevzileri top atışına tutuldu. Her şeye rağmen Suriye’de Amerika’yla birlikte hareket edilebileceğini söyledi. Amerika’nın ‘yılanla çuvala girmemesi gerektiğini’ ifade etti. ABD’nin yanaşmaması durumunda ‘kendi göbeğimizi keseriz’ diye ekledi. Bu çağrı ve gelinen durum, yani Rusya ve İran’ın şu anda dışta tutulması yeni bir politika değişikliği midir onu yakında göreceğiz. Kamuoyu tarafından bilinmeyen başka değerlendirmeler mi var, bilmiyoruz. Bütün bunlarla beraber Suriye’de rota tekrar ABD’ye çevrilmiş olabilir mi, ne dersiniz? Düştüğü, düşürüldüğü denizden kurtulmaya çalışan Türkiye bölgede yine bir tercihe zorlanıyor olabilir mi?
Mustafa Yaman Ağabey 175 günlük esaretin ardından özgürlüğüne kavuştu. Onun FETÖ bağlantısının olmadığı aslında çok açıktı. Hayatı, mücadelesi bunu net olarak ortaya koyuyordu. Bu sürede bizler de Mustafa Ağabey’in uğradığı haksızlığın giderilmesi için iktidar partisi içinde yer alan arkadaşlarımıza durumu izah etmeye çalışmıştık. Birçoğundan aldığımız tepki “Bildiğiniz gibi değil” cevabı idi. Neymiş efendim bizim bilmediğimiz şey? Mustafa Yaman kripto imiş. Kendisini çok iyi gizlemiş falan. Oysa içinde bulunulan süreç akıl tutulması gibi bir şeydi. İçlerinde onu iyi tanıyanlar da vardı. Nasıl böyle konuşabiliyorlardı ki? Tutukluluğunun devamına karar verilen son duruşmaya ben de katılmıştım. Avukatlarının mahkemeyi ikna etmek için verdikleri canhıraş mücadelelerine şahit olmuştum. Teknik açıdan yapılan yanlışlığın ne tür bir hukuk faciası olduğunu net bir şekilde ortaya koymaya çalışmışlardı. Yan kısımda ailesi, akrabaları vardı. Duydukları acı yüzlerinden okunuyordu. Belki ağız dolusu haykırmak istiyorlar ama her şeye rağmen adalete, mahkemeye duydukları saygıdan ötürü gözyaşlarını içlerine akıtıyorlardı. Verilen aradan sonra karar tutukluluğun devamı olarak açıklandığında içeri akıtılan gözyaşları artık daha fazla tutulamamış ve sessiz hıçkırıklarla beraber dışarı dökülmeye başlamıştı. Bir insanın suçsuz olduğuna emin olduğu oğlunu, babasını, kardeşini, eşini iki askerin kollarının arasında tekrar dört duvar arasına göndermesi gibi bir acının o an için tarif edilemez olduğunu ben de müşahede etmiştim. Haftada 2-3 kez Metris tutukevinin ana kapısının önünden geçiyorum. Mustafa ağabey içerdeyken orayı hızlı bir şekilde geçmeye çalışıyordum. Cezaevini çevreleyen tel örgülere tutuklu yakınları tarafından asılan irili, ufaklı yüzlerce asma kilidi gördüğümde ruhum daralıyordu. M. Yaman gibi masum oldukları halde içerde olan insanlar çok mudur acaba diye sürekli düşünüyordum. Hele şimdi daha fazla bunu düşünür oldum. Mustafa Ağabey’in bugün yine mahkemesi var. Malum tutukluluk bitti ama dava devam ediyor. Netleşen bunca detaydan sonra kararın beraat olarak çıkması herkesteki temel beklenti. En az 11.480 kişinin FETÖ’ nün “Mor Beyin” tuzağına düşürüldüğü artık çok net. Henüz yönlendirme tuzağı ile ilgili birçok şey netleşmemişken Huder İstanbul yönetim kurulu üyesi aynı zamanda M. Yaman ağabeyin avukatlarından Fatih Erbican Bey ile görüşmüş ve savunmanın teknik detaylarını anlamaya çalışmıştım. MİT’in Bylock raporunu okumuş, Yargıtay’ın konuya bakışını değerlendirme fırsatı bulmuştum. Kendimce çıkardığım sonuç birbiriyle örtüşen bölümlerinin çokluğunun yanında, iki bakış arasında çelişen tarafların da olduğuydu. Aslında işin nirengi noktası da bu çelişen noktalardı. Oysa devlet kurumlarından beklenenin her şeyiyle şüpheye yer bırakmayacak şekilde birbirini tamamlayan raporların ortaya konulması değil midir? Sonuçta 15 Temmuz gibi bir ihanetin toplumda oluşturduğu travmanın getirdiği ortamda, söz söylemenin zorluğuna rağmen bu işin çözülmesi adına birçok riski göze alarak çalışan bilirkişiler Koray Peksayar’a, Tuncay Beşikçi’ye ve Saadet Partisi Antalya İl Yönetim Kurulu Üyesi Avukat Ali Aktaş Bey’e teşekkür etmek insani ve vicdani bir sorumluluğumuzdur. Bir de iktidarı körü körüne koruma dürtüsüyle dile getirilen her eleştiriyi ve talebi “Bildiğiniz gibi değil” gibi gizemli bir ifadeyle dikkate almak istemeyen AK Partili dostlarımıza seslenmek istiyorum. Bu tür yanlışlarla arkanızda yorulmuş bir millet bırakarak yol almaya çalışıyorsunuz. Her uyaranı düşman bellerseniz bu hatalara devam edeceksiniz ve yeni mağduriyetler oluşmasına sebep olacaksınız demektir. “Bir masumun ölümü insanlığın ölümü gibidir” düsturundan yola çıkarak da diyebiliriz ki, bir masumun özgürlüğünün elinden alınması bütün insanlığı tutsak etmektir. Bardağın dolu tarafı her şeye rağmen geç de olsa uyarıların dikkate alınması ve yanlışın düzeltilmesidir. Ancak şu andan itibaren cezaevlerinde bir tek masum kalmayacak şekilde ince eleyip sık dokunan bir süreç takip edilmelidir. Mustafa Yaman’ın kendisi, ailesi, çevresi, bağlı bulunduğu siyasi hareket devlet terbiyesi almışlardır. Çadırın orta direğine asla zarar vermezler ama diğer bazı mağdurlar yaşadıkları durumun müsebbibi olarak devletin kendisini görürlerse, madden manen devlet düşmanı olup çıkabilirler. Böyle bir durum da ülke ve millet olarak kaybeden bizler oluruz.
Atalarımız ‘bir musibet, bin nasihatten evladır’ demiş. Ancak içimizdeki kimi akl-ı evveller için tecrübelerin, bu hayat kokan aktarımların maalesef hiç bir anlamı yok. Arap Baharı’nda içine çekildiğimiz tuzaklardan kurtulmaya çalıştığımız böyle bir dönemde, hatalarda ısrarcı olmak gafletle ihanet arasındaki kırmızı çizgiyi ihlal etmek demektir. İran gibi bölgenin önemli aktörü olan bir ülkeye neredeyse dış güçleri davet edecek kadar hırs ve nefretle gelişmeleri değerlendirmek akıl alır bir şey midir Allah aşkına! Bütün bunları söylerken İran’da her şeyin güllük gülistanlık olduğunu iddia etmiyorum. Aynen dün Suriye’de her şeyin yolunda olduğunu iddia etmediğim gibi. Sıkıntıların olduğunu elbette biliyorum. Gelir dağılımında adaletsizlikler olduğunun farkındayım. Ambargonun getirdiği kayıt dışılığın İran ekonomisinin şeffaf olmasını engellediğini, hatta İran’da bu durumun kimileri için avantaj sağladığını da görüyorum. Aynı zamanda İran’daki sorunların ortadan kalkması için ABD’ye bel bağlamanın, İsrail’in bölgedeki hedeflerini yok saymanın, Büyük Ortadoğu Projesi’nin nihai hedefinin son tahlilde Türkiye ve İran’ı karşı karşıya getirmek olduğunu da biliyorum. Bu olayları ellerini ovuşturarak izleyenler, çevremizdeki ateş çemberini görmüyorlar mı? Kimi halk kesimlerinin haklı talepleri üzerine şekillenen detayları fotoğrafın bütünü gibi göstererek hangi odakların ekmeğine yağ sürdüklerinin farkında değiller mi? Arap Baharı’nın Ortadoğu kışına döndüğü açık değil mi? İran’dan sonra sıranın kime geleceğini bugün sağır sultan bile duydu. Bunu anlamak için illa da şakağımıza dayanan tabancanın tetiğine dokunsunlar mı istiyoruz? En son İkinci Dünya Savaşı’nda birbirlerini boğazlayan Avrupa ülkeleri bugün aralarındaki sınırları kaldırdı. Biz ise acı bir şekilde komşularımızla aramıza duvarlar örmek zorunda kalıyoruz. Katolik ve Ortodoks mezhepleri aralarındaki bin yıllık sorunlarını çözmek için adımlar atıyorlar. İslam dünyası ise sanki mezhepleri bugün keşfetmiş gibi davranıyor. Ferasetle hareket edemeyen akıl doğru yolu bulabilir mi? Sehpaya tekme atması an meselesi olan cellâda gülümseyerek, hayatta kalacağına inananlarla zor yollar aşılabilir mi? Hatırlarsınız, geçen ay halk İsrail’de de sokaklara çıkmış ve yolsuzlukla suçladığı Netanyahu’yu istifaya çağırmıştı. Hiç kimse bu tepkileri duymadı veya duymak istemedi. Kimse İsrail’deki bu protestolarla ilgili rejim, sistem tartışmaları da yapmadı. Ancak söz konusu İslam ülkeleri olunca insan hakları, demokrasi, hak, hukuk birilerinin hemen aklına geliveriyor. Bir kere daha ifade edeyim. İslam dünyasının bu eksikleri tabi ki var. Hatalarımızdan kaynaklanan sorunlar saymakla bitmez. Zaten bu sorunları geçmişte doğru tespit etmiş olsaydık, çözüm için doğru adımlar atabilseydik bugün bu durumda olmazdık. Her şeye rağmen problemlerimizin üstesinden gelebilecek altyapı da, birikimde bizde, bu topraklarda mevcut. Rahmetli Lütfi Kibiroğlu ağabeyimin çözümü başkalarından bekleyen ve ruhu tutsak olanlara karşı sık kullandığı sözle bitirelim; Geçme namert köprüsünden Ko aparsın su seni, Yatma tilki gölgesinde Ko yesin aslan seni.
Bir yılı daha geride bıraktık. 2017’nin yoğun gündemini ve tartışmalarını bu yıla da taşıyacağımız konusunda kimsenin bir şüphesi yok. Tansiyon hep yüksek. Gündem hep dolu. Polemik takip etmekten başımızı kaşıyacak vaktimiz yok. Sesimizin, sözümüzün duyulduğu her mecrayı gerginliği devam ettirmek için kullanmakta çok mahiriz. Hani eskiden trafik canavarı reklamları vardı ve birden canavara dönüşen sürücünün görüntüleri kullanılırdı. Günümüzde de aynı o kamu spotunda olduğu gibi asgari nezaket kurallarını bile dikkate almadan karşısındakini alt etmeye şartlanmış insanlar topluluğuna dönüşüveriyoruz. Hz. Ali’nin; ‘dil pek keskin bir kılıçtır. Kan akıtmadan can yakar’ dediği gibi birbirinin canını yakmak için yarışan cengaverler gibiyiz. Savaş meydanında(!) arz-ı endam ediyoruz. Kusur aramada üstümüze yok. Eksiklik bulmada dedektifliği çok iyi beceriyoruz. Ayıpları arayıp bulma işini kimselere kaptırmıyoruz. Selam verip almak ağız alışkanlığına dönüşmüş durumda. Selam yaygın ama çoğu kimse hikmetinden nasiplenemiyor. Dostlar; bir toplum bu kadar yüksek tansiyonla ilelebet yaşamını devam ettiremez. Bu iş bir yerlerde patlar ve vücudun bir yerinde hasar olarak mutlaka ortaya çıkar. Bir ülkede siyasetçiler birbirleriyle konuşamazlarsa sorunların bertaraf edilmesi mümkün olmaz. Sevgi, saygıyı geçtik tahammülsüz toplumlar iç barışlarını sağlayamazlar. Hani üstat Necip Fazıl’ın; Durun kalabalıklar bu cadde çıkmaz sokak! Haykırsam, kollarımı makas gibi açarak: Durun, durun, bir dünya iniyor tepemizden, Çatırtılar geliyor, karanlık kubbemizden… Dediği gibi tehlikeli bir gidişatın içindeyiz. Kavram kargaşalarının, değer yozlaşmalarının son hızla yaşandığı bir süreci kanıksamış gibiyiz. Şehirlerimizde, yaşam alanlarımızda, hayatımızda estetik kaygısı kalmadı. Üsluplarımız, davranışlarımız empati kurmaktan çok uzak. Ne olursa olsun da galip gelelim diyen bir futbol takımı gibi hareket ediyoruz. Bence 2018’de hepimize düşen en büyük sorumluluk ekonomik, siyasal sorunlarımızdan önce sosyal problemlerimizin üstesinden gelmektir. Çünkü bütün problemlerin çözümü öncelikle toplumsal sıkıntıların ortadan kaldırılmasıyla mümkün olacak. Sonuç olarak; Şeriatın kestiği parmakların acımadığı, Dünyada ve bölgemizde barışın, ülkemizde ise huzur ve güvenin hakim olduğu, Dini, dili, ırkı, mezhebi ne olursa olsun bütün mazlumların gözyaşlarının dindiği, Sosyal medya dâhil her açıdan kul hakkı bilincinin herkesin kırmızı çizgisi haline geldiği, Farklılıkların zenginlik olarak kabul edildiği ve insanlarımızın birbirinin hukukunu koruduğu, Aç ve açıkta ortalıkta kimsenin kalmadığı, Komşulara ‘neredeyse mirasçılarımız’ gibi bir bakışın hâkim olduğu, Çenelerin değil, fikirlerin yarıştığı, Gökdelenlerin üzerinde göğe meydan okuyan bedenlerin kibir çukurlarından kurtulduğu, Gençlerimizin iş ve gelecek kaygısı yaşamadan enerjilerini bu coğrafya ve bu ülke için harcadığı, İnsanların doğdukları yerlerde doymaya başladıkları, Dünyada yeniden kendi kendine yeten 7 ülkeden biri haline geldiğimiz bir yıl olması temennisiyle 2018’in ülkemiz ve tüm insanlık için hayırlar getirmesini diliyorum.
15-16 Aralık tarihlerinde iki günlük çalışma için ilk defa gittiğim Diyarbakır’daydım. Batı’dan bakıldığında adı terörle iç içe geçmiş olarak görünen ama her şeyiyle teröre teslim olmadığı ancak gidince anlaşılabilecek bir şehir gördüm. Şimdi size yaptığımız önemli görüşmelerden bazı başlıkları madde madde aktarmak istiyorum. 1- Halk hendek siyaseti sonrası örgütün arabasından indi ama devletin arabasına henüz binmedi. Böyle giderse mecburen çözümü de, çareyi de tekrar örgütte arayabilir. Bir an önce bir şeyler yapılmalı ve güven telkin edici adımlar atılmalı. 2- Sadece güvenlikçi tedbirlerle sorunun üstesinden gelmek mümkün değildir. Akil insanlar heyeti de sorunu çözmek adına doğru adımları atamadı. Geldiler, salonlarda konuştular gittiler. Halkın arasına girip sokağın nabzını tutamadılar 3- Halkın dünden bugüne örgütle olan ilişkisi ‘Sempati-Korku-Menfaat’ şeklinde gelişti. Örgüte sempati; geçmişte bölgede yapılan yanlışlardan, korku; terör ortamında halkın güvenliğinin sağlanamamasından, menfaat ilişkisi ise örgütün çeşitli yollarla elde ettiği imkânları dağıtır pozisyona gelmesinden dolayı oluştu. 4- Kayyumlar belediyeleri doğru yönetemiyor. Adam kayırma, rüşvet, yolsuzluk iddiaları halk nezdinde karşılık bulmaya başladı. Bölgede belediye seçimleri olmayacak gibi bir bilgi dolaşıyor. Bu dedikodu toplumda gerginliğin bitmesini engelliyor. (Bu ziyaretten 3 gün sonra İçişleri Bakanlığı’nın 93 kayyum hakkında inceleme başlattı.) (Şaşırdığım bir diğer şey de Sur İlçesinin en önemli caddesinin yol düzenlemesinin İBB tarafından yapılmasıydı. Diyarbakır Belediyesi kendi imkânlarıyla bunu gerçekleştiremez mi?) 5- Bir oğlu askerde, diğer oğlu dağda olanların sayısı az değil. Bu durum ailelerde travmalara sebep oluyor. Hiçbir aile çocuğunu dağa hazırlamıyor ama askere gönderirken 2-3 gün süren programlar yapıyor. Buna rağmen batıda bütün Kürtlere karşı toptancılık yapılıyor. Bir şehit cenazesine katıldığımızda kaşları çatık yüzleri görmek bizler için rahatsızlık verici. (Bir yemek davetinde yan bölümde 20-25 genç vardı. Eğlenirken sesleri bizim olduğumuz bölümden de rahatlıkla duyuluyordu. Muhabbetlerine ortak olduğumuzda askere giden arkadaşları için bir araya geldiklerini söylediler.) 6- Siyasetin dili çok sert. Bu durumdan ülkedeki herkes etkileniyor ama bu durum bölgede daha çok hissediliyor ve tansiyonun düşmesini engelliyor. 7- Açılım ve Çözüm Süreci’nde tek muhatap olarak örgüt alındı. Bu çok büyük bir hataydı. STK’lar ve kanaat önderleri de sürece dâhil edilmeliydi. Toplumun diğer kesimleri de işin içinde olsaydı, daha başarılı sonuçlar alınabilirdi. 8- Artık sorunlarımızı konuşmak için hakem bulmakta zorlanıyoruz. Devlet-hükümet iç içe geçti. Derdimizi kime anlatacağız bilemiyoruz. 9- Anadilde eğitim şu anda en belirgin talep. Bu talebe kayıtsız kalınmamalı ve ortak bir nokta mutlaka bulunmalı. Eline imkân geçse de kimse ayrılmak istemez. Kürt nüfusun üçte biri batıda yaşıyor. Bu kadar iç içe geçmişliği hem maddi hem de manevi açıdan koparmak mümkün değil ancak doğuştan gelen haklara da lütuf muamelesi yapılmamalı. 10- Kredi Garanti Fonu’ndan 2 Milyar TL kaynak aktarıldı ama bu halka yansımadı. 2017 yılında Diyarbakır’a gelen turist sayısı 150-200 bin. Bu çok düşük bir oran. Batılı ülkelerdeki insanlardan bazıları Türkiye’de güvenlik sorunu olduğunu düşünüyor. Türkiye’nin batısı da bölgeye o gözle bakıyor, kimse buralara gelmek istemiyor. Bunlar görüşmelerden aldığımız notlar. Geçmişte yaşanmış olumsuz örnekler birileri tarafından özellikle diri tutuluyor, buna şüphe yok. Yetkililer de bu yanlışlıkları hatırlatacak işler yapmaya maalesef devam ediyorlar. Bazen toptancılık yapıyorlar. Birlik ve beraberlik dışında bir çözüm olmadığı gerçeğinde buluşan, makul düşünen insanların seslerini yükseltmeleri şart. Yani anlayacağınız bazı adımların atılmasının yanında, hem bölgede hem de batıda minareye ip bağlayacak ilmi siyaset sahiplerinin alana çıkmaları gerekiyor.
2004 AB İlerleme Raporu’nun içerdiği en ilginç konuların başında GAP’a yapılan atıf gelir. AK Parti iktidarının gözlerini karartıp, ne pahasına olursa olsun AB üyesi olabilmek adına her şeyi yaptığı dönemlerde, GAP gibi hayati bir proje anlaşılamayacak bir şekilde ilerleme raporuna girmiş ve ‘AB Meseleler ve Etkiler Raporunun’ ekonomi bölümünde sanki sıradan bir talepmiş gibi araya sıkıştırılmıştı. Peki, bu talebin içeriği neydi? “Türkiye’nin AB adaylığı ve üyeliği ile birlikte GAP Bölgesinde bulunan barajların (22 adet) ve çok zengin su kaynakları olan Dicle ve Fırat nehirlerinin ve havzalarının ileride İsrail ve komşularının da istifadesine sunulmak üzere uluslararası bir idareye devredilmesi.” Biliyorum bazı AK Partili dostlar ‘olmaz öyle şey’ diyerek ayağa kalkacaklar. Bakınız aşağıdaki linkte Star Gazetesi’nde çıkmış 4 Ekim 2014 tarihli bir haber var. Bu haberin başlığı “GAP Yüzde Yüz Türk Malı Oluyor” şeklinde. Yani ne demek oluyor bu? Demek ki o tarihe kadar GAP tamamen bizim değilmiş. Yani AB İlerleme Raporu’nda ifade edilen böylesine felaket bir talep bizde öyle veya böyle karşılık bulmuş. Ülkemiz için intihar sebebi sayılabilecek bir talep Avrupalı olmak pahasına masalarda pazarlık konusu yapılmış. (http://www.star.com.tr/ekonomi/gap-yuzde-100-turk-mali-oluyor-haber-947811/) Şu çok açık bir gerçek ki, bugün içinde bulunduğumuz olumsuz koşulların temelinde mevcut iktidarın ‘dün öyleydi, bugün böyle’ türünden yaklaşımları var. Bu durum kimileri tarafından ‘daha ne istiyorsun hatalarından dönüyorlar işte’ diye yanıtlanabilir. Ancak hükümet etmenin sürekli deneme-yanılma yoluyla yürütülebilecek bir süreç olmadığını bilmek zorundayız. Bu durum iktidarların hatasız olacağı anlamına da gelmez. Hatalar insanlar içindir. Ancak bugün günü kurtaralım yarın bakarız tarzı yaklaşımlar topluma da, ülkeye de, devlete de zarar veriyor. Bütün bunlara rağmen şu anda GAP’ta olan biten nedir tam olarak bilindiğine emin değilim. 2019 yılında bitirileceğine dair açıklamalar duyduk ancak hâlâ hangi aşamadayız belli değil. ŞimonPeres’in “Nüfus artıyor. Suyu üretmek için imkân yaratamazsak bu kez su için savaşacağız.” açıklamasını doğru okuduğumuzda, AB Raporu’nda İsrail’e neden atıf yapıldığını, Büyük Ortadoğu Projesi’nin amacını, Arap Baharı’nın niçin kurgulandığını, terör örgütlerinin Ortadoğu bölgesinde neden fink attığını rahatlıkla anlayabiliyorsunuz. Böylesine önemli bir coğrafyada sürekli hata yaparak ayakta kalacağını zannedenlere her zaman hatasından dönmesi için fırsatlar verilmez. Hatalardan dönüldüğü iddia edilse de bu yanlışlar mutlaka bir arıza bırakır. Her geçtiğini zannettiğimiz şey, çoğu zaman deler de geçer. O yüzden asıl olan doğruları çoğaltmaktır.
Bugün toplumdaki en büyük sorun insanlarımız arasında her geçen gün artan kamplaşmadır. Yaşadığımız sıkıntıların temelinde ayrışma tehlikesi var. Birbirimizi dinlemiyor, problemlerin doğru zeminde tartışılmasını sağlayamıyoruz. Herkes şüpheye yer bırakmayacak(!) şekilde kendisinin kusursuz olduğuna inanıyor. Bugünkü toplumsal huzursuzluğumuz işte bütün bu sıkıntılardan kaynaklanıyor. Sinirlerimiz gergin. Birçok kimse kendisini bir mahalleye ait hissediyor. Karşı mahalleye salvolar yaparak kendi mahallesinde statü kazanacağını veya statüsünü koruyacağını düşünüyor. Doğruyu aramak, toplumsal faydaya ulaşmak, birbirimizi anlamaya çalışmak gibi çabalar beyhude girişimler olarak görülüyor. Aramızdaki çizgiler böylesine kalın ve hoyratça çizildiği için de farklı düşünceler arasında geçişkenlik ortadan kalkıyor. Bu da toplumda duraklamayı hatta gerilemeyi beraberinde getiriyor. Bu durum gelişerek değişmeyi engelliyor. Özgür düşünmeyi sınırlandırıyor. İşte zaman içinde çeşitli yazılarımızda da dile getirdiğimiz bu kamplaşma tehdidi, aşağıda detaylarını vereceğimiz araştırmayla birlikte maalesef bir kere daha teyit edilmiş oldu. Bilgi Üniversitesi tarafından TÜBİTAK desteğiyle Nisan-Mayıs 2017’de Türkiye’nin 18 ilinde 18-29 yaş aralığındaki gençleri temsil eden 1224 gençle yüz yüze anketler yapılmış. Araştırmanın konusu “Diğeri ile Karşılaşmada Ötekileştirme/meyi Anlamak: Türkiye’de Gençlerle Empati ve Eşitliği Tartışmak” olarak belirlenmiş. Bu çalışmada gerçekten çok ilginç ve toplum için korkutucu sonuçlar elde edilmiş. Mesela her 100 gençten 90’ı gelecekte kızlarının ‘öteki’ ile evlenmesine karşı olduğunu söylemiş. ‘Öteki’ni komşu olarak istemeyen ve ona iş vermeyeceğini söyleyenlerin oranı ise yüzde 80’i buluyormuş. Çocuklarının “öteki çocukla” arkadaşlık yapmasına izin vermeyeceğini belirtenlerin oranıyla “öteki” ile iş yapmayacaklarını söyleyenlerin oranı yaklaşık aynı çıkmış; yüzde 84. Diğer mahalleden(!) olanlarla sağda-solda, çarşıda-pazarda karşılaştıklarında sohbet edenlerin oranı yüzde 12, “öteki”ne misafirliğe gidenler ise yüzde 10 imiş. Araştırma Merkezi müdürü Prof. Dr. Pınar U. Semerci “kendi gruplarının üstünlüğüne inançları arttıkça, diğer grupları ötekileştirme de artıyor” diyor. Bu müdahale edilmesi gereken büyük ve endişe verici bir sorun değil mi, ne dersiniz? Bu soruna doğru bir yaklaşımla çözüm bulmadan iç barışımızı sağlayabilir miyiz veya huzurlu ve barış içinde yaşayan bir toplum olabilir miyiz? Bunun yanında sizler de çevrenizden biliyorsunuz ki, insanlar kimseyle konuşmak dertleşmek, iletişime geçmek, hemhal olmak istemiyor. Komşuluk, akrabalık bağları da gün geçtikçe zayıflıyor. Bir toplum için felaketin resmini yapın desek bu araştırmadaki gibi bir şey çıkardı herhalde. Daha önce bir yazımızda tarım ve hayvancılığın Milli Güvenlik Kurulu toplantılarının ana gündem maddeleri arasına girmesini teklif etmiştik. Bu araştırmanın da teyit ettiği şekilde şiddetini gün geçtikçe artıran “kamplaşma”, “ayrışma/ayrıştırma”, “ötekileştirme” sorunları da ülkemizin, milletimizin birliğini, beraberliğini tehdit eden bir milli güvenlik sorunu haline gelmiş durumda. Kim ki bu durumu bildiği ve gördüğü halde günü kurtarmak adına bunu düzeltmek için gerekli adımları atmaktan imtina ederse bu vebalin altında kalır.
Enver Paşa’nın Tacikistan’da bulunan naaşı 1996 yılında İstanbul’a getirilmiş ve Şişli Abide-i Hürriyet Tepesi’nde yeniden defnedilmişti. Bu durum bir anlamda onun için iade-i itibardı. Yakın tarihimizin en çok tartışılan şahsiyetlerindi. Kimine göre hırslarının esiri olmuş, gaflete düşmüş ve böylece Osmanlı’nın bitişine sebep olmuştu. Kimilerine göre ise hataları olmasına rağmen bir vatanseverdi. Bence her iki yaklaşım da doğrudur. Bütün bu tartışmalara rağmen naaşın getirilmesini ben de desteklemiş ve yapılanı doğru bulduğumu o günlerde çevremle de paylaşmıştım. Sonuç itibariyle ihaneti tescil edilmemiş her bir tarihi kişiliğin vücudunun vatan topraklarıyla buluşması artısıyla, eksisiyle geçmişimize sahip çıkma ve devlet geleneğimize saygı açısından önemlidir ve Enver Paşa için yapılan da bize yakışan bir adım olmuştur. Ancak gel gör ki, Kıbrıs Barış Harekâtı gibi tarihi bir zaferin mimarlarından olan dönemin Genelkurmay Başkanı Semih Sancar Paşa’nın hatıralarının mezata düşmesi, bitpazarında alıcı araması bir utanç vesilesi olarak hepimize yeter. “Ayşe’nin tatile çıkmasıyla” birlikte bu milletin onur ve haysiyeti Sancar Paşa’nın omuzlarına yüklenmişti. O da Allah’ın yardımıyla bu milletin yüzünü güldürmüştü. Ordumuza kumanda etmiş, adadaki zulmün son bulması adına üzerine düşeni yerine getirmişti. Bu başarılarından dolayı kendisine mareşallik teklif edilmiş ama o kabul etmemişti. Ancak maalesef biz onun emanetlerine sahip çıkamadık. Görev yaptığı süre boyunca aldığı madalyaları, beratları, başarı ve takdir belgeleri, şerit rozetleri, plaketleri, bröveleri alelade bir meta gibi sokaklarda yerlere saçılan sergilerin üzerinde pazarlanmıştı. Geçtiğimiz yaz hepiniz bu haberi yazılı-görsel medyada gördünüz. Bu emanetler nasıl olmuştu da, bitpazarına düşmüştü? Ailesi zor durumda olduğu için sattıysa biz Sancar Paşa’nın yaşayan emanetlerine sahip çıkmayarak en büyük vefasızlığı yapmışız demektir. Yok, eğer aile bu değerlere gereken ehemmiyeti göstermekten aciz olduğu için bunları elden çıkardıysa biz buna nasıl izin verdik? Çıkan haberlerle birlikte bunları satın alan koleksiyoner ile irtibata geçildiğini duymuştuk. Sonrasında ne oldu bilmiyoruz. Peki, bendeniz aradan 3-4 ay geçtikten sonra neden Enver Paşa örneğiyle birlikte bu olayı tekrar hatırlatmak istedim? Çünkü milletler ancak tarihleriyle vardır. Tarihi emanetlerine sahip çıkamayanlar geleceği inşa edemezler. Çocuklarını tarihi anlama, yorumlama bilinciyle yetiştiremeyenler, evlatlarını başka medeniyetlerin esiri haline getirirler. Sadece günü kurtararak kendilerini kandıranlar, bugünün dünün eseri olduğunu, yarının ise bugün inşa edilebileceği gerçeğini idrak edemezler. Ve kendisi olamayan milletler de güçlü şekilde varlıklarını devam ettiremezler. Umarım bu yaşadığımız son kötü örnek olur. Çünkü bitpazarına düşen Sancar Paşa’nın emanetleri değil, bu milletin tarihi ve onuru olmuştur.
Siyonizm’in temel felsefesi kendileri dışında kalan insanları ikinci sınıf görmesidir. Diğerlerinin onlara hizmet etmek için yaratıldığı gibi insanlık düşmanı bir anlayışla hareket ederler. Öylesine sakat bir şekilde dünyaya bakarlar ki, birbirlerinden faiz alıp vermeleri yasaklandığı halde, başkalarını sömürmek adına kendilerinden olmayanlardan faiz almayı özellikle desteklerler. Yaşadıkları coğrafyalarda finans sektörünü ellerinde tutar, paraya hükmeden her şeye hükmeder anlayışını merkeze alırlar. Bütün fikir akımlarından temsilciler oluşturmak ve ona göre sanal mücadele alanları belirleyerek bütün sonuçlarda kazanmayı hedeflerler. Üreterek değil de pazarlama ve tröstler aracılığıyla ekonomiye yön vermek isterler. Sözde “Vadedilmiş toprakları” elde etmek adına herkesi kullanmak veya engel olanları ortadan kaldırmak için çalışırlar. İnsanlık işte bu anlayış yüzünden dertten, sıkıntıdan başını bir türlü kaldıramıyor. Dünyayı bir vücut olarak düşünürseniz Ortadoğu’daki arızi durum bütün vücudu olumsuz şekilde etkiliyor. Oysa Hz. Ömer Kudüs’ü fethettiğinde “Ömer Ahitnamesi” adıyla bütün halka bir taahhütte bulunmuştu. “Bu ahit Allah’ın kulu, Müminlerin Emiri Ömer Bin Hattab’ın Kudüs halkına verdiği canları, malları, kiliseleri ve haçları güvencede olduğuna dair bir ahittir” diyerek adaletle özdeşleşen şahsını burada da ortaya koymuştu. Hatta şehri ziyarete gelen Yahudilerden haksız vergi alındığı yönündeki duyumları dikkate almış bunu da kesinlikle yasaklamıştı. Bu uygulamalarla birlikte Kudüs bütün inanç sahipleri için barış yurdu haline getirilmişti. Ayrıca 400 yıl boyunca Kudüs’ü bir manga askerle yöneten Osmanlı döneminde de aynı şekilde hiç kimsenin ibadethanesine veya kutsal bildiği mekânlara dokunulmamıştı. Ancak bugün Filistin toprakları Firavun’un Hz. Musa’ya yaptığı gibi zulümlerle boğuşuyor. Filistinlilerin evleri başlarına yıkılıyor. Arazileri ellerinden alınıyor. Zaten bin bir zorlukla buldukları işlerine gidebilmek için kontrol noktalarında bekletme ve hakaret işkence yöntemi olarak uygulanıyor. Bir ambulansın 500 metre ötedeki hastaneye ulaşması için saatler süren bir mücadele veriliyor. Mescid-i Aksa‘ya girişler özellikle zorlaştırılıyor. Yaş sınırlamasıyla gençlerle Mescid-i Aksa arasına duvarlar örülmeye çalışılıyor. İnsanlar yıldırılmak isteniyor. Dirençleri kırılsın diye olmadık zulümler yapılıyor. Bütün bunlar neden oluyor, niye böyle yapıyorlar biliyor musunuz? Çünkü ellerinde bulundurdukları maddi güçlerine rağmen “çaresizlik” bir gölge gibi peşlerini hiç bırakmıyor. Ne kadar zulüm uygularlarsa uygulasınlar kendilerini bir türlü rahat hissedemiyorlar. Sadece Müslümanlar değil, bu zulümlere dayanamayan bazı Hıristiyan ve Yahudiler de İsrail’in yaptıklarına karşı mücadele veriyor. Bazen de Rachel Corrie gibi buldozerlerin altında ezilerek bedelini canlarıyla ödüyorlar. Rachel, ‘Zulüm bizdense, ben bizden değilim’ demişti. Siyonizm’in sadece Müslümanların değil bütün insanlığın sorunu olduğunu çok güzel ifade etmişti. 7 milyar insanlık barış ve huzur içinde yaşamak istiyorsa, kendileri dışında herkesi köle olarak gören bu anlayışa karşı ortak bir mücadele yürütmek zorundadır. Aksi takdirde ‘susma sustukça…’
Geçtiğimiz Pazar günü Yenikapı miting alanı tarihi bir gün yaşadı. Trump’ın Kudüs kararının hükümsüz olduğu, hiçbir gerçeklikle bağdaşmadığı, o meydandan bütün dünyaya milletimizin izdüşümü olan yüz binlerce insanımız tarafından ilan edildi. Zaten Filistin denildiğinde, Kudüs akıllara düştüğünde bu milletin yüreği yangın yerine döner. Nasıl dönmesin ki? İlk kıblemiz ve Miraç mucizesinin merkezi orada. Peygamberlere beşiklik etmiş kutsallığı inanç ve imanla tescil edilmiş belde orası. Bir de böylesine önemli bir şehre dört asır bekçilik yapmak yok mu, işte bütün bunlar başlı başına yürekleri kor alevlerle doldurmaya kâfi geliyor. Pazar günü Yenikapı’da havanın soğuğuna, yağmurun sağanak olup bardaktan boşalırcasına yağmasına rağmen yüreklerindeki Kudüs sevdasının ateşiyle ısınan insanlar vardı. Tabiri caizse kundaktaki bebekten tutunuz da, elindeki bastona rağmen yürümekte zorlanan büyüklerimiz alandaki yerlerini almışlardı. Kadını, erkeği, genci, yaşlısı, açığı, kapalısı hep birlikte miting sona erdi anonsunu duyana kadar alandaki yerlerini terk etmediler. Engelleri kendilerine engel olamayan insanlarımızı da orada görmek gözyaşlarımızın gözpınarlarımıza hücum etmesine yetti. Ayrıca Anadolu’dan, Trakya’dan bu tarihi günde saflarını belli etmek üzere bir gün önceden yollara düşen, geceyi otobüslerde, sağda solda geçirmek pahasına alana koşanlar vardı. Taşıdıkları pankartlarla, dövizlerle kendi yaşadıkları şehirlerdeki insanlarımızın temsilcisi olarak görevlendirilmiş gibi bir sorumlulukla mitingdeki yerlerini almışlardı. Yüzlerce irili, ufaklı STK’nın destek verdiği mitinge Saadet Partisi öncülük etmişti. 2-3 gün gibi kısa bir sürede bu mitingi hazırlamanın zorluğu herkesin malumudur. Ancak gördük ki bu zorluklar, söz konusu Kudüs olduğu için elbirliğiyle aşılmış. Alanda parti bayraklarının olmayacağı, sadece Türk ve Filistin bayraklarının bulunacağı şeklindeki karar önemli ve ince düşünülmüş bir karardı. Buna net olarak uyulduğunu müşahede ettik. Bu da gösterdi ki, bazı konularda farklı düşünseler bile ortak dertler insanlarımızın bir araya gelmesine mani olmuyor. Bütün konuşmacılar başkaca bir tartışma oluşturacak alana girmeden, içinde bulunulan durumun tespitini yaptıktan sonra, başta İslam ülkelerinin yöneticilerine ve bütün insanlığa düşen görevleri güzel bir şekilde dile getirdiler. Filistin Büyükelçisi’nin mitinge katılması ve bir konuşma yapması, İsmail Heniye’nin mesaj göndermesi Filistinli kardeşlerimizin de bir ve beraber hareket ettiklerinin önemli bir göstergesi oldu. Bir de çalıp söyledikleri bir eserle mitinge katılan Grup Tillo’ya vurgu yapmakta fayda var. Grubun, hiçbir emperyalist ve Siyonist senaryoda figüran olmayı seçmeyip Kudüs Fatihi ve kendisi de bir Kürt olan Selahaddin Eyyübi’nin emanetine sahip çıkmaya devam eden Kürt kardeşlerimizin diliyle mitingde yer alması bütün dünyaya verilen önemli bir mesajdı. Sonuç olarak şunu ifade edebiliriz ki, Pazar günü Yenikapı’da tarihe önemli bir not daha düşüldü. Emeği geçenlere, taşın altına ellerini koyan bütün STK’lara teşekkür ediyor, yağmura, soğuk havaya aldırmadan farklılıklarıyla birlikte Kudüs için alanı dolduran milletimizin bütün evlatlarına şükranlarımı arz ediyorum.
Geçtiğimiz Mayıs ayında 89 yaşında ölen Zbigniew Brezinski ABD’nin özellikle 20.yüzyılın son dönemlerindeki en önemli stratejistlerinden ve akıl hocalarındandı. Emperyalist politikaların mimarlarındandı. Carter döneminde Ulusal Güvenlik Danışmanlığı yapmıştı. Başlıktaki ifade Brezinski’nin ‘Stratejik Vizyon’ adlı kitabında geçiyor. SSCB’nin tarih sahnesinden çekilmesiyle birlikte ABD’nin doğru adımlar atmayarak çok önemli bir fırsatı teptiğini iddia ediyordu. Buna rağmen Amerika’nın belirleyici güç olmaya devam edeceğini düşünüyordu. Özellikle Soğuk Savaş sonrası güç merkezinin doğuya kayma ihtimali hissedilir derecede artınca, ABD’nin önündeki en büyük tehlikenin ‘cahil bir garnizon devlet zihniyeti ya da kendini üstün gören bir kültürel hazcılık içine çekilmek ’ olduğunu söylüyordu. Bu şekilde davranırsa gücünün zaafa uğrayacağını ve karşısında oluşması muhtemel, Rusya-Çin gibi birlikteliklere cesaret vereceğine inanıyordu. Ayrıca Brezinski Doğu’nun 20. Yüzyılda Batı’nın düştüğü hataya düşeceğini, iç savaşlarla kendi kendini yok etme eğiliminde olduğunu ifade ediyordu. Tam da bu noktada ancak ‘dinamik ve stratejik düşünen” bir ABD’nin kendi konumunu güçlendireceğini ve merkez konumunu koruyacağını iddia ediyordu. Brezinski gibi ABD için önemli bir ismin bu kanaatlerinin aksine bugün dünyanın neresine bakarsanız bakınız, ABD stratejik bir akılla değil ‘cahil bir garnizon devlet’ gibi hareket ettiğini görürsünüz. Özellikle Arap Baharı’nı kurgularken yapıp ettikleriyle her şeyi kaos üzerine planladığı artık su götürmez bir gerçektir. Batının 2. Dünya Savaşı’nda kendi kendisinin kurdu olması gibi şimdi aynı tezgâhı doğu üzerine tasarlıyor. Bir anlamda güç zehirlenmesi yaşıyor. ‘Yumuşak Güç’ olmaktan ziyade her şeye burnunu sokan olmayı tercih ediyor. Vatikan bile Kudüs için tedirgin oluyor ama ABD’de dumura uğramış akıl yangına benzin taşımayı sürdürüyor. YPG örneğinde olduğu gibi terör örgütleriyle kendi ordusunun adının yan yana gelmesinden rahatsızlık duyması bir yana özellikle bu şekilde taammüden davrandığı görülüyor. ABD ‘Tanrı’yı kıyamete zorlayanların’ hem kendisini hem de dünyayı ateşin içine attığından habersizmiş gibi hareket ediyor. Yani Brezinski’nin görmek istediği şekilde bu saatten sonra ABD’nin küresel bir güç olarak kendisini muhafaza edeceği iddiası artık gerçeklikten uzaktır. Çünkü stratejik düşünemeyen bir ABD’nin dinamik olarak ayakta kalması artık bir hayalden ibarettir. Oluşmasına katkı sağladığı bütün olumsuzluklar mutlaka kendisini de etkileyecektir. ABD’nin ortaya koyduğu politikalar sağlıklı bir aklın yapabileceği şeyler değildir. Ben yaptım oldu mantığı, ne kadar güç sahibi olursanız olun çıkar yol olarak kabul edilemez ve kimseye de faydası olmaz. Son olarak ise Trump 1995’ten bu tarafa hiçbir başkanın almaya cesaret edemediği Kudüs’ün İsrail’in başkenti olduğu şeklinde akıl almaz kararla pimi çekilmiş el bombasını Ortadoğu’nun merkezine bıraktı. Bu tavrıyla ne tarih, ne sosyoloji, ne diplomasi bilmediğini şüpheye yer bırakmayacak şekilde teyit etmiş oldu. Hele de imza atma seremonisinde kalemini oynatırken duyduğu ‘haz’ görülmeye değer (!) önemli bir şovdu. Sonuç olarak Filistin’de, Irak’ta, Suriye’de, Afganistan’da, Yemen’de, Libya’da, Mısır’da, Latin Amerika’da hülasa dünyanın dört bir tarafında gücünü ancak ‘garnizon’ olarak koruyabileceğini zanneden, kibirden kuleler inşa etmiş bir ABD için tehlike çanları çoktan çalmaya başlamış demektir.
Hayat kısa. İmtihan çetin. Şartlar zor mu zor. Doğru yerde durmazsan, doğru noktadan yola koyulmazsan, doğru menzile ulaşman mümkün olmaz. Akıl her sorunun üstesinden gelmek için yeterli değildir. Kendi aklını rehber edinenlerin varacağı yer akıllarının sınırları kadardır. Bu sınırların ötesine geçmek ve bu sayede basireti, feraseti kuşanmak için doğru yerden beslenmek gerekir. Ancak bu sayede zorlu imtihanlar başarıyla verilebilir. Ancak bu şekilde yanlış süreçlere müdahil olunabilir. Ancak bu şekilde her sıkıntının üstesinden gelinebilir. Siyaset de bu gerçeklerle doğrudan yüzleşilen bir alandır. Hayatı kuşatır. İnsanlara hizmet etmek ana gaye olursa kişinin niyeti, yapıp ettikleri ötelerde kendisine yoldaş olur. Şayet siyaset yaparken bu doğrular göz önünde bulundurulmazsa içinde bulunulan cenderelerden çıkılması mümkün olamaz. Hak ve adalet anlamını yitirir. Kişisel beklentiler devreye girer. Siyaset ikbal davasına dönüşür. Oysa siyaset zahmetiyle rahmetinin at başı gittiği bir iştir. Şu anda adını hatırlayamadığım Güneydoğu’da bir ilçedeki belediye başkanı geldi aklıma. Aday olmadan önce çorap satarak geçimini sağlayan bu başkan, bir dönem görev yaptıktan sonra yine aynı şekilde sokaklarda çorap satarak geçimini sağlamaya devam etmişti. Oysa şimdi böyle bir davranış ahmaklık olarak algılanıyor. Bal tutan parmağını yalamazsa o kişinin zekâ problemi olduğuna hükmediliyor. Allah aşkına bu durumda ben dâhil herkesin aynaya bakması gerekmez mi? Neden böyle bir noktaya geldik, getirildik? Veya kendimize şöyle bir soru soralım. 15-20 yıl öncesine göre hayata bakışımız ve değer yargılarımızdaki zemin kayması inkâr edilemez bir gerçek değil mi? Eskiden meyhanede kendisine sahte içki satıldığı için belediyeye şikâyette bulunan insanımızın hakkını korumanın da kendi vazifemiz olduğuna inanırdık. Oyuna getirilen, bu yüzden vücudu pazara sürülen kadınlarımızın acıları yüreklerimizi dağlardı. Onların hayat hikâyelerini dinlediğimizde gözyaşlarımız sel olur akardı. Şimdi birçoğumuz için bütün bunlar çok gerilerde kaldı. Bu türden değerlendirmeler çocukça ve sıradan davranışlar olarak kabul ediliyor artık. Bugün maalesef o gün eleştirdiği ‘herkes’ gibi olanlarımız çoğaldı. Oysa ne demişti Üstat Sezai Karakoç; Herkes gibi olmak olmayacak bir şey, Herkes gibi olmak olmamak gibi bir şey. Bir öğretmen arkadaşım “Namaz kılmak kolay, Müslüman olmak zor” diye yorumladı içinde bulunduğumuz durumu. Bence de öyle. Şekil açısından rahatız ancak ruh dünyamızda fırtınalar kopuyor. Kabul edelim ki mevzi kaybediyoruz. Kastettiğim şey günlük laf yarıştırmalarına feda edilemeyecek kadar derinlerde. Başlıkla bütün bunların ne alakası var diye sorduğunuzu biliyorum. Sizi daha fazla merakta bırakmayayım. Yıl 2002 idi. Eminönü Kadırga Kültür Merkezi’nde geniş katılımlı bir toplantıdaydık. Hatipliğiyle nam salmış bir konuşmacı sahnedeydi. O günlerde yuvalarını terketmeye hazırlananlara o güzel türkümüzdeki gibi seslenmiş ve “gitme turnam vuracaklar, kanadını kıracaklar, seni yarsız koyacaklar” diye seslenmişti. Gerçi o çağrıyı yapanın da bugün kanadı kırık ve kendisi de yarensiz kaldı ama bunca yaşananlardan sonra geri dönüp baktığımızda ne kadar da yerinde bir çağrıymış diye hak vermeden edemiyor insan.
Zor günlerden geçiyoruz demek bile artık abesle iştigal oldu. Olağanüstü bir gelişme yaşamadığımız gün neredeyse yok. Her şeye rağmen teennili olmak, ani tepkiler vermeden doğru sonuçlara ulaşmak gibi bir hedefimiz olmalı. İktidarıyla, muhalefetiyle gidecek başka bir yerimizin olmadığını bilmek zorundayız. Bu gerçeğe göre hareket etmenin asli sorumluluğumuz olduğunu unutamayız. Siyasi rekabet elbette olacak ama çadırın orta direği olan ülkemizin birliği, beraberliği ve bağımsızlığına halel getirecek siyasi hesap ve beklentilerden en net bir şekilde uzak durmak, her şeyimizle bu topraklara ait olduğumuzun nişanesidir. Evet, Zarrab davasından bahsediyorum. Sürecin en başından beri yanlış yönetildiğini bugün AK Partili yöneticiler bile söylüyor. Neden yurtdışına çıkışına izin verildi? Bir ihmal mi söz konusu veya birileri bunun için özel bir gayret mi gösterdi bilmiyoruz. Ancak böylesine tartışmalı bir kişinin elini kolunu sallayarak gitmesi Zarrab’la ilgili hatalar zincirinin en önemli halkalarından birisidir. Birgün kahraman diye taltif etmek, diğer bir gün hayırsever diyerek sırtını sıvazlayıp ödül vermek, tutuklandığı andan itibaren kendisine güvenmeye devam etmek, hakkında nota verecek kadar onu ciddiye almak, şimdi de ta başından beri Amerikan ajanıydı gibi suçlamalar yapmak sürecin doğru yönetilemediğine dair önemli bulgular olarak görünüyor. Malumunuz konunun iki boyutu var. Birisi ambargonun delinmesi yönündeki suçlamalar, diğeri ise rüşvet iddiaları. Birincisi ile ilgili toplumun her kesimi İran ’la ticaret yapmak bizim kendi kararımızdır, kimseyi ilgilendirmez diyerek ittifak ediyor. Ayrıca bu ticari faaliyetlerin terörün finansmanı gibi saçma ve zorlama iddialarla da açıklanamayacağını biliyor. İkincisi ise bu iş yapılırken kimi yetkililerin rüşvet aldığı yönündeki ifadeler. Bunda da muhatap ABD mahkemeleri değil ki. Bu konu tamamen Türk yargısının ilgi alanına giriyor veya girmeli. Yani bu olay başkasını ilgilendiren bir mevzu değil. Bu açıdan bakıldığında bu dava sürecinin farklı bir şekilde kurgulandığına dair endişeler ortaya çıkıyor. Hedefin Türkiye olduğu yönünde güçlü kanaatler oluşuyor. Aynı 17/25 sürecinde olduğu gibi bir durumla karşı karşıya olduğumuz şeklinde bir hisse kapılıyoruz. O günlerde de yazmıştık. O süreç bir yolsuzluk operasyonu değildi. Tüyü bitmemiş yetimin hakkını korumak, kollamak gibi gerekçelerle yapılmamıştı. Hedef doğrudan yolsuzluk söylemleri üzerinden ABD ile işbirliği yaparak mevzi koruma/kazanma, güç elde etme mücadelesiydi. Oradan sonuç alınamadığı için 15 Temmuz gibi bir ihanetle karşılaştık. Bugün de durum 17/25’ten farklı değil. Ortaya atılan iddiaların sonuna kadar üzerine gitmek bu ülkenin kendi iç meselesidir ve bu yüzleşme mutlaka yapılmalıdır. Ancak Türkiye’de iktidar değişikliği için herhangi bir siyasiye dış güçlerin eliyle zarar vermek gibi süreç yürütüldüğüne dair bir kanaat varsa, herkes bilsin ki bu o şahısların değil ülkemizin hedef alındığının işaretidir. Bugün bir siyasi şahsiyetin değişmesi için dış güçlerle işbirliği yapmaya niyet edenler varsa şunu unutmasınlar; şayet yarın kendileri işbaşına gelirse başkaları da onların gitmesi için birileriyle iş tutar. Bu hem şahıslar, hem de ülkemiz için zillet demektir. Bu zillete evet diyerek iktidar olmayı istemek başkalarının memuru olmak anlamını taşır. Bu ayrımı yapamazsak ülke, millet olarak hepimiz kaybederiz. Biz bir müstemleke değiliz. İktidar değişecekse bunu biz demokratik kurallar çerçevesinde kendi kararımızla yapmalıyız. Birileri yanlış yaptıysa onun hesabını da hukuk içinde başkası değil biz sormalıyız. Hepimiz geçiciyiz ancak bu ülke, bu coğrafya kıyamete kadar yaşayacak, yaşamalı. Önceliğimizin ülkemizin bağımsızlığını günlük hesap ve polemiklere kurban etmeden Türkiye’nin yanında yer almak olduğunu aklımızdan hiç çıkarmamalıyız.
Yazının sonunda söylenmesi gerekeni başta ifade edeyim; ABD ’nin bu desteği bitmez, boyut değiştirir. Hatta daha stratejik bir aşamada işbirliği devam eder. Nereden çıkarıyoruz bunu? ABD şu anda kendince yeterli gördüğü silah desteğini vererek bir eşiği tamamlamış oldu. Yani YPG elinde bulundurduğu bu silahlarla neredeyse düzenli bir ordu haline getirildi. Sonradan sayıyı 503 olarak düzeltmeye(!) çalışsa da, ABD’li Tümgeneral Jarrad’ın Suriye ’de 4 bin civarında olduğunu ifade ettiği askerler de YPG’ye her türlü eğitim ve altyapı desteğini verdiler. ABD’yi anladık da, bazıları şimdi Rusya’nın Suriye’nin geleceğindeki YPG ısrarını anlamakta zorlanıyor. Daha önce yazmıştık. Mahabad Kürt Cumhuriyeti 1946 yılında Sovyetler Birliği’nin desteği ile İran topraklarında kurulmuş ve 11 ay hayatta kalabilmişti. Yani demem o ki aslında Rusya’nın Kürt kartını kullanmak istemesinin tarihi arka planı var ve Rusya kendi içinde tutarlı bir strateji izliyor. Suriye’deki süreci başından beri irdelediğinizde de YPG ile karşı karşıya gelmemek için özel gayret gösterdiklerini anlayabiliyorsunuz. PYD/YPG de ABD ve Rusya arasındaki bu yaklaşım birlikteliğinden kendileri adına ne elde edebilirler onun hesaplarını yapıyorlar. Bu durumda şeytan akıllara 1916’daki Sykes-Picot gizli anlaşmasını getiriyor. İnsan ABD ve Rusya Suriye konusunda acaba böyle bir işbirliği içindeler mi diye sormadan edemiyor. Görünür bütün sonuçlar değerlendirildiğinde Rusya ve ABD’nin bölgesel çıkarları çatışıyor gibi algılanıyor ama acaba gerçekten öyle mi? Yoksa Şubat 1945’te Yalta’da dünyayı kendi aralarında paylaştıkları gibi Suriye ve Irak’ta da böyle bir strateji mi uyguluyorlar? Bir nokta daha var. 19. Yüzyılın sonlarından itibaren Filistin’deki Yahudi varlığı Rusya’dan kaçanlarla birlikte artmış, dönemin Siyonistlerle işbirliği yapan Osmanlı bürokratları da nüfus kayıtlarıyla oynayarak yeni gelenleri sanki 300-350 yıldır orada yaşıyormuş gibi göstermişti. Böylece Yahudilerin Filistin topraklarına göç etme yasağı aşılmıştı(!) 1948’in altyapısı işte bu şekilde hazırlanmıştı. Şimdi Suriye’nin kuzeyinde özerklik olursa –ki Rusya yeni anayasada bunu destekliyor- bu durum İsrail’in bölgede arzuladığı bir şey. Öteden beri kendi topraklarında yaşayan Yahudi bankerlerin finansal enstrümanları kullanarak başına bela olduklarını düşünen Rusya’nın bu durumda İsrail’le aynı noktada buluşması nasıl yorumlanmalı? Bir de soruyu şöyle soralım. Rusya için hayati önemde olan Tartus Limanı bu şekilde Rusya için ilânihaye güvende olabilecek mi? Türkiye’nin uyarısına rağmen Rusya, YPG’nin sürece aktif olarak katılmasını istiyor. Bu gizli bir şey değil. Aynı Suriye Demokratik Güçleri gibi bir çatının altına YPG’yi alarak Türkiye’yi susturmayı planlayacaklar. Putin ve Trump Vietnam görüşmesinde de bu konuda ittifak etmişlerdi. Şimdi Suriye’de yeni bir sürece giriliyor. Soçi Zirvesi’nden bir gün önce Putin ve Esad’ın diplomatik teamülleri aşan görüntülerine dikkatli bakın. Biz her şeye rağmen Suriye’nin toprak bütünlüğü diyoruz ama Esad bile bugün PYD’nin özerklik talebine evet diyebilecek durumda. Aramızda kalsın, yarın ABD’yi, Rusya’yı, Esad’ı PYD/YPG konusunda aynı safta görürsem şaşırmayacağım. Peki, İran’ın durumu ne olacak? Orası kolay! Devrimden bu güne hem İran, hem de ABD ve diğer batılı ülkeler “Kontrollü Gerginlik” konusunda yeteri kadar tecrübe sahibi oldular. Öyleyse bu durumda Türkiye ne yapmalı? Kimin kendisi üzerinde bir planı varsa, onların tamamına “Demir Leblebi” olduğunu siyasi, diplomatik açıdan atacağı proaktif adımlarla göstermeli. Daralan çemberden ancak böyle çıkılabilir.
Koç Üniversitesi tarafından bu yıl ikincisi yapılan, Rahmi Koç Bilim Madalyası uluslararası alanda ekonomiye yaptığı katkılar nedeniyle Massachusetts Teknoloji Enstitüsü Ekonomi Bölümü’nden Prof. Dr. Daron Acemoğlu’na verildi. Bendeniz kendisini bu ödül vesilesiyle tanıdım. Acemoğlu’nun “Ulusların Düşüşü” diye bir de eseri varmış. Ancak ekrandaki 3 dakikalık röportajını dinlediğimde söyledikleriyle içinde bulunduğumuz sıkıntıları kitabın orta yerinden dile getirdiğini gördüm. Mesela; ekonomi büyüyor ama bu büyüme üretimden çok tüketimle oluyor. Ekonomide verimliliğimiz düşük. Sürekli ve herkese faydası dokunan verimliliği sağlamak büyümeyi artırır diyor. 2007 yılından beri Türkiye ’de verimlilik artışı yok. Talep merkezli bir büyüme var. Türkiye krediyle yani borçla büyüyor. Üretkenliği artırmadan bu büyüme daha fazla götürülemez yorumuyla devam ediyor. Bu sürecin sonunda büyük bir büyüme yavaşlamasıyla karşı karşıya kalabiliriz diye ekliyor. Diğer taraftan Prof. Acemoğlu gelişen teknolojilere ayak uyduramayan ülkelerin gelirlerini artırmada sıkıntılar yaşayacağını söylüyor. Bu yarışa katılmak için öncelikle eğitime gereken önemi vermeliyiz. Yeni teknoloji yatırımları yapmalıyız. Bunun yanında işgücünün verimini artırmalı ve buna göre modeller geliştirmeliyiz diyor. Eğitim konusundaki kafa karışıklığı yaşadığımızı belirtiyor. Gençlerimizin 10-15 sene sonra gerçekten yeni teknolojilerle yeni bir dünyada çalışacak kapasiteleri var mı diye hepimizi derin endişelere sevk eden o can alıcı soruyu yöneltiyor. Yani bana göre Prof. Acemoğlu gelişmiş ülkelerin dünya çapında marka olmuş ürünlerini düşündüğümüzde şayet yeni teknolojik atılımlar gerçekleştiremezsek ortaya koyduğumuz ihracat ve büyüme hedeflerinin tamamen anlamsız olacağını sade bir dille ortaya koymuş oluyor. Son olarak ise bizim de sık sık dile getirdiğimiz şekilde, Türkiye ve dünyanın önündeki en büyük riskin kamplaşma olduğunu söylüyor. Kutuplaşan ülkelerde belirsizlik sürecinin ortaya çıktığı tespitini yapıyor. Bir grubun diğer grubu veya gruplar arasında birbirini bastırma gibi tehlikeli bir mücadelenin vereceği zararı ifade ediyor. İşadamlarının ve yatırım için gelmeyi düşünen sermayenin bu kamplaşmadan tedirgin olduğunu söylüyor. Bu tür tartışmaların ülkelerin hem sosyal hem de ekonomik gelişimine olumsuz etkiler yapacağı gerçeğini paylaşıyor. Sosyal medyada 2013 yılına ait bir gazete kupürü dolaşıyor. 5 yıllık plan çerçevesinde 2018 yılı dolar hedefinin 1,97 TL olduğunun yazıldığı bu haberi görmüşünüzdür. Dolardaki artışı, faiz tartışmalarını, istihdamda yaşanan sıkıntıları, eğitimdeki plansızlığı, kamunun ve bireylerin sürekli artan borçlarını, ithalata bağlı ihracatı, teknolojideki dışa bağımlılığı ve kamplaşmanın toplumu getirdiği noktayı dikkate alarak değerlendirdiğimizde Prof. Acemoğlu’nun bu tespitlerine itiraz edenler olur mu bilmiyorum.
7 Haziran seçimleri öncesi ittifak görüşmeleri sağda solda, gizli aşikâr sıkça dillendiriliyordu. Seçmenin önemli bir kısmının beklentisi de MHP -SAADET- BBP ittifakıydı. Aynı 1991 yılı benzeri bir havanın oluştuğu görülüyor ve bu ittifakın ülkenin tıkanan siyaset damarlarını açacağına dair yorumlar yapılıyordu. Adı geçen diğer partiler ne düşünüyordu bilmiyorum ama iddialara göre MHP buna sıcak bakmıyordu. Gerekçesi ise seçimlerin ardından Saadet’in iktidarla birlikte hareket etme ihtimaliydi. AK Parti ’ye destek anlamına gelecek en küçük şey bile MHP’yi rahatsız etmeye yetiyordu. Ancak gel gör ki, Saadet Partisi iktidarla birlikte olur diye ittifaktan uzak durduğu söylenen MHP, seçimlere iki yıl gibi bir süre kalmış olmasına rağmen 2019’da AK Parti ile hareket edeceğini en yetkili ağızdan deklare etmiş oldu. MHP tarafından yapılan bu son açıklama bana tekrar 7 Haziran seçimlerinin akşamını hatırlattı. O gece MHP koalisyonla ilgili bütün kapıları kapatmış ve sonuçlar resmen ortaya çıkmadan beklenmedik şekilde tekrar sandığı işaret etmişti. Aslında o günkü koşullarda gerçekleşmesi mümkün olan neredeyse tek seçenek AK Parti-MHP koalisyonu idi. Madem bugünler yaşanacaktı, MHP iktidar ortağı olsaydı daha doğru olmaz mıydı? Belki o zaman MHP bugün yaşananların birçoğuyla yüzleşmeyebilirdi. İktidarda olan bir partinin içinden yeni bir parti çıkma olasılığı çok daha düşük olacağından kendi partisini de son tartışmalardan uzak tutabilirdi. Ancak gelinen siyasi atmosfer itibariyle MHP’nin 7 Haziran’da aldığı yüzde 16’lık destek bir yana, 1 Kasım’daki yüzde 12’yi bile tekrar alma ihtimalinin çok zor olduğunu gösteriyor. Referandum sonuçları da, 2019’un iktidarıyla, muhalefetiyle kimse için çantada keklik olmadığını ispat ediyor. Sinema, Dizi, Televizyon ve Eğitim Hollywood’un hangi amaçlar için kullanıldığını bilmeyen yok. Bilim kurgu filmlerden tutunuz da, tarihi filmlere kadar hepsinde stratejik bir plana göre yapımların ortaya çıkarıldığını anlamak için sinema tarihçisi olmanız da gerekmiyor. Türk sinemasında bir asrı geçen sürede zaman zaman başarılı eserlerin altına imza atıldığı muhakkak. Ancak son yıllarda gişe rekorları kıran filmlere baktığımızda, sinemanın estetik ve sanat kaygısından uzak sadece hâsılat odaklı bir noktaya taşındığını görüyoruz. Gülüp geçiyoruz ama geçti sandığımız şey aslında bir süre sonra bizi esir alıyor. Hayata bakışımız, olayları yorumlamamız da o denli sığlaşıyor. Yahya Kemal’in, “Her halk kendi ikliminin lisanını söyler” sözünden yola çıkarsak filmlerin bizleri hangi iklime taşıdığını anlayabiliyor muyuz bilmiyorum. Bununla birlikte yukarıda ifade ettiğimiz gerçeklerin yanında, son yıllarda ilgiyle takip edilen Diriliş, Payitaht gibi dizilerin başarılı birer prodüksiyon olduklarına ben de katılıyorum. Ancak bu yapımların ortak özelliklerinin hep tarihi olaylar ve şahsiyetler olması bazı sorunlar içeriyor. Şimdi tarımı, hayvancılığı, aileyi, gençliğin sorunlarını, sanayileşmeyi, teknolojide gelişim bilincini öne çıkaracak, destekleyecek yeni dizi ve sinema eserlerine ihtiyaç var. Bizim asıl sıkıntılarımız buralarda. Nostaljinin fazlası insanı bugünden koparıyor. Bizler tarihi şahsiyetler üzerinden manevi tatmin yaşıyoruz ama sektörü ellerinde bulunduranlar atı alıp Üsküdar’ı geçiyor, biz de arkalarından seyretmek zorunda kalıyoruz.
Bir panel veya konferansta dinlemiştim. İkinci Dünya Savaşı esnasında Almanlar iki İngiliz uçağını düşürdüklerini açıklarlar. Herkes bu haberin İngilizler tarafından yalanlanacağını bekliyorken, BBC ‘2 değil, 4 İngiliz uçağı düşürüldü’ diye haber yapar. Nasıl olur da BBC bu açıklamayla kendi kalesine gol atar diye herkes şaşkınlık içindedir. Oysa BBC bir taktik uygulamaktadır. Bu haberle birlikte savaşla ilgili en doğru bilgilerin kendilerince verildiği imajını yerleştirmek için böyle yaparlar. Haberleri artık daha farklı bir gözle takip edilmeye başlanır. Hatta BBC savaşın yıldız haline dönüşmüştür. Bir süre sonra da İngilizlerin elini güçlendirecek manipülatif haberleri satır aralarında vermeye başlarlar. Hedefe ulaşılmıştır. Oyun tutmuştur. İngiltere ’nin savaşı kazanan tarafta yer almasında ana pay BBC’nin değildir belki ama bu sonucun elde edilmesinde önemli bir stratejik vazife başarıyla tamamlanmıştır. Geçtiğimiz hafta yine BBC tarafından yapılan bir haber bana bu anekdotu hatırlattı. Rakka’da sıkışan 350 DEAŞ ’lı terörist, ABD ve PKK /PYD ile anlaşarak şehirden tahliye edilmişti. Bunu dünya ile paylaşan ise ilginçtir BBC oldu. Aslını isterseniz özgür basın, gazetecilik başarısı gibi açıklamalar beni pek tatmin etmedi. İkna olan varsa da dinlemeye hazırım. Brexit kararıyla AB’den ayrılmayı seçen, ABD-İsrail ittifakının merkezine yerleşen, Balfour Deklarasyonu’yla 100 yıl önce Filistin topraklarında İsrail devletinin kurulacağını taahhüt eden, bugün bile bununla gurur duyan İngiltere, müttefiki olan ABD’yi zorda(!) bırakacak bir haberin yayınlanmasına kayıtsız kaldı öyle mi? Kusura bakmayın ama bana bu pek inandırıcı gelmiyor. Irak’ta, Suriye ’de bundan sonra olası gelişmelere BBC gözlüğüyle bakılması hedefleniyor sanki. Yani hangi bilgi gelirse BBC’den teyit edin der gibi bir adım bu. Peki, sadece bu mu? Tabi ki hayır! Bence bu haberin gayesi; bütün bölge ülkelerine gelinen noktanın artık geri dönülemez olduğunu hissettirmek ve PKK/PYD’nin resmi muhatap olduğunu bütün dünyaya deklare etmektir. Yani BBC, ‘bundan sonra ABD’ye neden YPG/PYD ile birliktesin diye soramazsınız. Bize bunlarla gelmeyin. 100 yıl önce yarım kalan işi tamamlamak için her adımı atacağız’ demek istiyor. Bu köşeyi takip edenler bilir. DEAŞ’ın PYD için alan açıcı bir unsur olarak kullanıldığını çokça dile getirdik. Yine DEAŞ’ın özel tasarlanmış bir misyonu olduğunu yazdık. İstihbarat örgütlerinin Truva atı olduğunu vurguladık. Vekâlet Savaşı yürüttüğünü, zamanı geldiğinde ortadan kaldırılacağını söyledik. Dün ABD Sovyetlerin Afganistan’ı işgal sürecinde, Rusya’ya karşı savaşanlara silah desteği verip büyütmüştü. Sonra da 11 Eylül’ü gerekçe göstererek onları ortadan kaldırdı. Hatta hatırlarsınız Rambo filmleriyle Amerika’nın Afgan mücahitlere (!) verdiği desteği izlerken, içimizden kimi iyi niyetlilerimiz, avuçları patlarcasına Stallone’yi alkış yağmuruna tutmuştu. Bugün de ABD Ortadoğu’nun parçalanması için kurguladığı DEAŞ’ı hedefine ulaşınca kenara çekecek. Bu haber de malumu resmen ilan etti, hepsi bu. Sonuç olarak şunu bilelim ki, kuşatma son raddeye yaklaşıyor dostlar. Ne makamlarımızın, ne bağlısı olduğumuz grupların, partilerin, kişilerin, bankadaki kâğıt parçalarının para etmeyeceği bir güne hazırlıyorlar bizi. Norveç’teki NATO tatbikatında Türkiye’nin hedef tahtasına konulması da bunu ispat ediyor. Bir tek çıkış kaldı. O da rahmetli Durmuş Hocaoğlu’nun dediği gibi “her şeyi göze almak”. Bunu yaparken de önce içte birliği sağlamak, yekvücut olmak, siyasi dili ve üslubu düzeltmek, herkesle doğru iletişim kurmak, adil olmak, güven vermek, farklılıklar üzerinden düşmanlıklar kurgulamamak gerekiyor. Ya bunlar yapılmazsa sorusunu aklıma getirmek bile istemiyorum.
28 Şubat 1997 yakın siyasi tarihimizin en karanlık günlerinden birisidir. Bu millete maliyeti büyük olmuştur. Başta ekonomiyi sonra da diğer kriterleri masaya yatırdığınızda başarılı bir hükümete karşı yürütülen kara propagandanın başladığı gün 28 Şubat’tır. Öyle ki Refah Partisi Türkiye ’nin en büyük partisi olmasına rağmen 21 Mayıs 1997’de hakkında kapatılma davası açılmış ve 8 ay süren dava sonunda 16 Ocak 1998’de kapatılmıştı. Yıllar sonra yaşananların ABD tarafından Refah-Yol iktidarını bitirmek için planlandığına dair kripto bizzat Erbakan Hoca tarafından basınla paylaşılmıştı. Dönemin ABD Dışişleri Bakanı WarrenCristopher’ın Ankara Büyükelçisi Grossman ve komşu ülkelerdeki büyükelçilerine gönderdiği kriptoda Refah-Yol iktidarının Amerika ’nın çıkarlarına aykırı işler yaptığı için bir an önce bitirilmesi yönünde talimatı vardı. Bunlar zaten bilinen gerçekler. Bugün için asıl sorgulanması gereken şey başka. Taraflı-tarafsız herkes Erbakan Hoca’nın bu günleri işaret eden açıklamalarını sosyal medyadan gördükçe bu zamana kadar yaptıkları haksız ithamlardan dolayı mahcup oluyorlar. Erbakan Hoca öylesine bir gayret içindeydi ki, bu ülkenin madden-manen kalkınması adına bir ömrü bu uğurda harcadı. Ancak değeri şimdi kimi çevrelerce daha iyi anlaşılıyor. 28 Şubat’ın etkilerinin en kesif hissedildiği dönemlerde bir de olmadık iftiralarla karşı karşıya kaldı. ‘Dayatılan kararları imzaladığı iddialarından’ tutun da, ‘masaya yumruğunu vuramadığına’ kadar birçok manipülatif yorumların muhatabı oldu. Yukarıdaki habere dikkatle bakınız lütfen. Bütün kasıtlı yorumların aksine ‘bildirinin imzalanmadığını’, ‘Erbakan Hoca’nın pes etmediğini’ net bir şekilde görüyorsunuz değil mi? Oysa o günkü maksatlı yorumlar üzerine neler bina edilmiş, Türkiye bir uçurumun kenarına nasıl da itilmiş şimdi çok daha iyi anlıyoruz. Ayrıca bugün sadece ‘Hoca haklıymış’ demek yeterli olur mu? Vicdanlar bu sözle beraber rahatlar mı? Evet, o zaman iktidar alaşağı edildi ama asıl kaybeden millet olmadı mı, ne dersiniz? Sonrasında yaşadığımız acı tecrübeler bunu ispat etmiyor mu?
Sosyal medyada dolaşırken 3 Mart 1949 yılına ait yukarıdaki Hürriyet Gazetesi’ni gördüm. İstanbul-Sütlüce’de General Nuri Killigil’e ait silah ve mühimmat deposunda gerçekleşen patlamanın haberi yapılmış. Öteden beri bu türden haberler hep ilgimi çekmiştir. Önce Nuri Killigil kimmiş, ona baktım. Gördüm ki Killigil, sıradan bir sanayici veya girişimci değilmiş. General Killigil, nam-ı diğer “Bakü Fatihi”, Enver Paşa’nın kendisinden sekiz yaş küçük kardeşiymiş. Fatihliği ise emrindeki asker sayısının sınırlı olmasına rağmen, bölgedeki küçük birlikleri bir araya getirip Ermeni ve Ruslara karşı “Kafkas İslam Ordusu”nu oluşturmasından geliyormuş. Killigil soy ismini de kökenlerinin Ukrayna ’daki Killi kasabasına dayanmasından dolayı almışlar. Nuri Paşa mücadelesiyle halk nezdinde öylesine olumlu etkiler bırakmış ki, adına türküler bile yakılmış. Bizler bugün cumhurbaşkanlığı korumalarının silahlarını ABD ’den alamadığımız için Amerika ile diplomatik sorunlar yaşıyorken, Nuri Killigil 65-70 yıl önce kendi adıyla tabanca tasarımı yapmış, seri üretime geçmiş, yurtdışından bile siparişler almaya başlamış. Sadece silah değil, havan topu, mermi gibi üretimler de yapmış. Killigil Paşa maalesef yukarıdaki haberi yapılan patlamada hayatını kaybetmiş. Hatta sadece gövdesi patlamadan 15 gün sonra fabrika enkazında bulunabilmiş. Bu patlamayı ilginç kılan şey ise İsrail ile savaşan Suriye ve Mısır ’dan aldığı siparişleri yetiştirmeye çalışırken bu acı sonla buluşması olmuş. Şehir efsanesi midir bilmem ama fabrikada çalışan Yahudilerin o gün işe gelmediği o zamanlar çokça konuşulmuş, durmuş. Bu örnekle bir kere daha anlıyor ve acı gerçeği teyit ediyoruz ki, Türkiye’nin ilk yerli uçağını üreten Vecihi Hürkuş’un başına ne geldiyse, ilk uçak fabrikasını kuran Nuri Demirağ nasıl ekonomik olarak darboğazlara sokulduysa, General Nuri Killigil de bu ülke için yapmaya çalıştıklarının bedelini canıyla ödemek durumunda bırakılmış. Bugün dünya suda gidebilen, hatta uçan arabaların prototipini yapmaya başladı ancak biz yerli oto üreteceğiz de asfalta süreceğiz diye seviniyoruz. Bu girişimi elbette küçümsemiyorum. Umarım otomobil sanayisinin evirildiği yön dikkate alınarak gerekli altyapı oluşturulur. Ancak ortada bir gerçek var ki, bu ülke bugün geçmişte kendi evlatlarına sahip çıkmamasının bedellerini ağır bir şekilde ödüyor. Günü kurtarma mantığından vazgeçmediğimiz takdirde ödemeye de devam edecek.  Şimdi de gelelim gazetedeki diğer konuya. Bu haberi okuduğumuzda da bu kadar mı olur dedirtecek cinsten acı bir tebessüm yüzümüzü kaplayıveriyor. Habere göre Milletlerarası İmar ve Kalkınma Bankası Müdürü M. Garner Ankara’ya gelmiş ve “her şeyden önce tarımsal istihsali/üretimi artırmalısınız.“ demiş. Haberin altında ise size bunun için yeterli parayı biz verebiliriz diye devam etmiş. Yani sizin sanayide ne işiniz var, bırakın bu işleri, sanayi bizim işimiz, siz ancak tarımla uğraşın diğer ihtiyaçlarınızı bizden alırsınız demek istemiş. Yani aynı sayfada hem bir sanayi kuruluşumuzun yerle bir oluşunu görüyoruz, hem de nazire yapar gibi batılıların tarıma destek açıklamalarını okuyoruz. O gün bizi kalkınmanın motor gücü olan sanayiden uzaklaştırıp sadece tarımla uğraşmaya zorlamışlardı. Ancak biz başarılı bir tarım ülkesi bile olamadık. Ucuz ithal et haberlerini duydukça üzüntüden kahroluyoruz. Dün onların sadece sanayi ürünlerinin pazarıydık. Bugün tarım ve hayvancılıkta da müşterileri olduk. Son olarak herkesin vicdanına seslenerek sözü bitirmek istiyorum. Malum işin bir de eğitim boyutu var. Yap-boz tahtasına dönen, çocuklarımızı kobaya dönüştüren eğitim sisteminden bir Vecihi Hürkuş, Nuri Demirağ veya bir Nuri Killigil çıkarma ihtimalimiz sizce nedir?
Cumhurbaşkanı A. Necdet Sezer’in geçtiğimiz hafta sonu 2001 ekonomik kriziyle ilgili yaptığı açıklama bana o günleri bir kere daha hatırlama imkânı verdi. Sezer, malum MGK’da yaşananların arkasında herkesin zannettiğinin aksine Ecevit’in Fazilet Partisi’nin kapatılmasına karşı verdiği mücadele olduğunu söyledi. Ecevit’in özellikle Anayasa Mahkemesi eski başkanı olduğu için mahkeme üyelerine kendisinden FP’nin kapatılmaması yönünde telkinde bulunmasını talep ettiğini ifade etti. Bu yüzden gerginlik oluşmuş ve MGK’daki malum kitapçık fırlatma olayı yaşanmıştı.. Şimdi bu açıklamayla birlikte o yıllarda yaşananları bir kere daha değerlendirme gereği doğdu. Demek oluyor ki, Ecevit her şeye rağmen eski koalisyon ortağına yapılan haksızlığa karşı erdemli bir duruş göstermiş ve bunun için cumhurbaşkanıyla bile mücadele etmiş. Belki de o süreçte mecliste Merve Kavakçı ’ya gösterdiği haksız tepkinin FP’yi kapatmak isteyen odakların ekmeğine yağ sürdüğünü görmüş ve bu hatasını gidermek istemiştir. Peki, rahmetli Ecevit sadece Fazilet’in kapatılmaması hususunda mı saygın bir duruş göstermişti? Hayır! Bir de Irak ’ın işgal sürecindeki yaklaşımı var ki, o duruşu da zaten siyasi hayatının sonu oldu. Biliyorsunuz bu aralar Ecevit’in ABD ziyaretleri ve başkanlarla verdiği fotoğraflar yine çokça konuşulur oldu. Tartışmaya konu olan malum fotoğraflardan birisi de ABD eski başkanı George W. Bush’un dirseğini dizine dayayıp dikte eder tarzda verdiği pozdur. Aslında o ziyaret bölgemiz açısından çok önemliydi. Çünkü ABD 11 Eylül saldırılarından sorumlu tuttuğu başta Afganistan ve Irak’ı cezalandırmak, hatta işgal etmek istiyordu. Bunun için de özellikle Irak konusunda Türkiye ’den gelecek desteği çantada keklik görüyordu. Ancak rahmetli Ecevit o fotoğraftaki algının aksine Irak’ın işgaline onay vermiyordu. Dik bir duruş sergiliyordu. Tabi ortalık karıştı. İki yıl önce, 1999’da Abdullah Öcalan’ı Kenya’da teslim ederek, Ecevit’e desteğini ortaya koyan ABD aslında Ecevit’ten bu direnci beklemiyordu. İşte o saatten sonra Ecevit’in başına gelmeyen kalmadı. Kasım 2001’de Financial Times gazetesinde sanayileşmiş ülke yetkilileri tarafından yapıldığı iddia edilen bir açıklamanın haberi vardı. O haberde ekonomik açıdan zor günler yaşayan Türkiye’ye esaslı(!) bir telkin vardı. “Yardım yaparız ama Ecevit’i değiştirin” deniliyordu. Yani Irak’ın işgaline engel olan Ecevit için artık düğmeye basılmıştı. Sonrasında yaşananları biliyorsunuz zaten. Hastanede olanları, yanlış tedavileri, doktor kontrolünde hafıza kaybına uğrayan Ecevit’in eşi tarafından alelacele eve getirilmesini ve ardından kısmen sağlığına kavuşması sürecini. Bunların hepsi Türkiye’de iktidar değişikliğine giden yolu açan girişimlerdi. Sonuç olarak hedefine ulaşamasa da bir partinin kapatılmasının toplumda açacağı yaraları görüp, Fazilet Partisi’nin kapatılmaması için mücadele eden, Irak’ın işgal sürecine onay vermeyen rahmetli Ecevit’e en azından bu konularda bile hakkını teslim etmek vicdan sahibi her insanın üzerine düşen insani bir sorumluluktur.
Geçtiğimiz Salı günü 8 kişinin öldüğü Newyork’taki terör saldırısının “Yalnız Kurt” olarak tanımlanan bir terörist tarafından gerçekleştirildiği açıklandı. Yalnız Kurt, doğrudan emir almadığı halde, kendisini örgütün bir parçası olarak görüp tek başına karar alıp uygulayan teröristlere verilen sıfat. Hatırlanacağı gibi 29 Ekim Cumhuriyet Bayramı kutlamalarını kana bulamak için planlar yapan teröristler ABD istihbarat paylaşımını(!) kesince faaliyete geçmiş ancak Türk emniyetinin başarılı operasyonuyla yakalanmışlardı. Bu iki yaşanan olay Reina saldırısı sonrası kaleme aldığımız bir konuyu tekrar gündeme getirme ihtiyacını doğurdu. Bilindiği gibi emniyet Reina saldırganını yakalamak için birçok ilde teröristle bağlantılı olduğunu düşündüğü bazı evlere operasyonlar düzenlemişti. O evlerde gözaltına aldığı kişilerin pasaportlarının sahte olduğunu görmüş ve bu şahısların kesin kimlik bilgilerinin tespiti için Özbekistan, Kazakistan, Dağıstan, Doğu Türkistan, Fas, Kırgızistan ve Avrupa’daki bazı ülkelerle irtibata geçmişti. Şüphelilerin parmak izlerini bu ülkelerle paylaşarak hangi ülkenin vatandaşları olduklarını bulmaya çalışmıştı. Bu durum ülkemizde kim olduklarını ve hangi niyetle aramızda bulunduklarını bilmediğimiz kişilerin var olduğunu resmen ortaya çıkarmıştı. Şu anda da Türkiye’de 3 milyon fazla Suriyeli insana ev sahipliği yapıyoruz. Ayrıca uyguladığımız “Açık Kapı” politikası ile de gerek Orta Asya’dan, gerek Uzakdoğu ülkelerinden, gerekse de Ortadoğu’dan birçok insan ülkemizde yaşıyor. Hatta bazı bölgelerde gettolar bile oluşmaya başladı. İstanbul ’da gündelik iş arayan yabancıların her sabah toplandıkları alanlar bile var. Bununla birlikte bize can korkusuyla sığınan insanları toptancı mantıkla zan altında elbette bırakmam. Bu hem insani hem İslami açıdan doğru olmaz. Ancak onların bu durumunun art niyetli odakların rahatlıkla istismar edecekleri bir alan olduğu gerçeği de ortada. Açıkçası kim oldukları belli olmayan insanların aramızda bulunuyor olması beni fazlasıyla endişelendiriyor. Sovyetlerin Afganistan’ı işgal girişimi esnasında Pakistan hangi yanlışları yaptıysa, sınırlarımızda yaşananlardan dolayı biz de aynı hatalara düşüyormuşuz gibi bir hissiyata kapılıyorum. Yetkili kurumlarımız bir an önce etkin ve kısa sürede sonuç alınacak şekilde ülkemizde yaşayan bütün yabancıları kayıt altına alacak sağlıklı bir yöntemi mutlaka bulmalıdır. Bu yöntemin yabancı düşmanlığını körüklemesine de fırsat verilmemelidir. Zira emniyet tarafından yürütülen doğru çalışmalarla örgütsel yapı içinde emir-komuta zincirine bağlı teröristlerin takibi olabildiğince başarılı bir şekilde yürütülüyor. Fakat istediklerini tam olarak alamayan terör örgütlerinin bu durumunu gören bazı sempatizanların, aynı ABD veya farklı ülkelerde olduğu gibi “Yalnız Kurt” eylemi gerçekleştirmek için adım atabileceklerine dair derin bir kaygıya sahibim. Ayrıca geçtiğimiz Perşembe günü Murat Yetkin, ABD-TheSoufan Center adlı araştırma kuruluşunun verilerine dayanarak Suriye ve Irak ’ta DAEŞ saflarında savaşmaya giden ve 2016-2017 yıllarında ülkelerine dönen “yabancı savaşçı” da denilen teröristlerin sayılarını yazmıştı. Bu araştırmaya göre Türk pasaportu taşıyanların sayısının 900 olduğu söyleniyor. Bu sayının bizdeki kayıtlarla da büyük oranda örtüştüğüne dair yorumlar var. Yani yukarıda verdiğimiz örneklerden yola çıkarsak bir tarafta kim olduklarını bilmediğimiz şahıslar ülkemizde bulunmaya devam ediyor. Diğer tarafta ise terör örgütü mensubu kendi vatandaşlarımız şu anda aramızda dolaşıyorlar. Anadolu’da gerçekleşmesinden endişe edilen bir durumla ilgili bir cümle kurulacaksa başa, “dilim taş altına” diye bir ibare eklenir. Ben de aynı ifadeyi başa alarak diyorum ki, eğer gereken doğru adımları bir an önce atamazsak hem iç, hem de dış güvenliğimiz terörün bu boyutunun devreye alınması ihtimaliyle büyük bir risk altında demektir.
“Hikâye kalmadı, yenisi yazılıyor”. Bu yorum ANDY-AR Araştırma şirketi Başkanı Faruk Acar’a ait. Aslında belediye başkanlarının istifa ettirilmeleri, burada da ifade edildiği gibi yeni hikâye arayışlarından başka bir şey değil. Bu süreçler yönetilirken de maalesef, hiçbir kıstas dikkate alınmıyor. Varsa yoksa girilecek seçimleri kazanmak tek hedef. Tabi ki bir siyasi partinin meşru zeminde seçimlerden galip çıkmak için uygun gördüğü kararları almasından daha doğal olan bir şey olamaz. Ancak bir iş bu kadar mı temel siyasi değerler dikkate alınmadan yapılabilir? Hep soruldu biz de hatırlatalım. Eğer başkanlar hakkında bir suç isnadı varsa hukuk hiçe sayılarak görevden ayrılmış olmaları aklanmaları için nasıl yeterli oluyor? Herhangi bir suçları yoksa bu şekilde aba altından sopa gösterilerek istifaya zorlanmaları bırakın demokratik olup olmadığını, insani bir yaklaşım olarak değerlendirilebilir mi? Milletin tercihiyle iş başına gelmiş bu kişiler partilerinin yazacağı yeni hikâyelerin kurbanları olarak seçilmeleri ne kadar adil bir karardır? Ayrıca aynı şekilde neden milletvekilleri için de benzer süreçler işletilmiyor? Aday gösterilmeyecek vekiller için seçimler bekleniyorken, başkanlar için bu kadar acele etmenin gerekçesi nedir? Bu zamana kadar yapılan bütün yanlışların sorumluları sadece belediye başkanları mıdır? Ülkenin siyasetini belirleyen meclis değil mi? Çıkarılan kanunları onaylayanlar belediye başkanları mı? Bu istifalardan tam olarak beklenen nedir? Algı yönetmek siyasette elbette önemlidir tamam da, algıları yönetmek ülke idaresinin önüne bu kadar mı geçirilir? Veya soruyu bir de şöyle soralım. Millet nezdinde kaybedilen itibar bu istifalar üzerinden geri kazanılabilir mi? Şimdi de başlıktaki soruyla birlikte aşağıdaki sorulara cevap bulmaya çalışalım. Öncelikle belediye başkanı olan kişi seçildikten sonra ilk etapta kime karşı sorumludur? Sadece kendisini aday gösteren veya oy veren insanların belediye başkanı mıdır? Elbette kendisine oy versin, vermesin bütün bir beldenin halkına karşı hem hukuken, hem de insani açıdan sorumludur. Bu gerçeklere rağmen nasıl oluyor da, böylesine maddi ve manevi yükümlülüklerle işbaşına getirilen başkanlar yaşadıkları beldeler dâhil, hiçbir kimseye makul bir açıklama yapılmadan görevlerinden el çektiriliyorlar? Peki, vali ve belediye başkanı arasındaki fark nedir? Yani atanmış ne demektir, seçilmiş kime denir? Bilindiği gibi birisi doğrudan hükümet tarafından atanır. Diğeri ise hükümet veya muhalefet olsun fark etmez partisi tarafından aday gösterilir. Ancak validen farkı milletin onayıyla iş başına gelmesidir. Siyasi irade bir vali hakkında tasarrufta bulunsa, bazen bu karar yanlış da olsa, sonuç itibariyle herkes bunun hukuk içinde alınan bir karar olduğunu bilir. Ancak partisi tarafından atanmışlığı doğrudan millete tescil ettirilen belediye başkanına, her ne kadar siyasi bir kişilik de olsa salt atanmış bir şahsiyet muamelesi yapmak seçim , demokrasi, milli irade gibi herkesin önem verdiği değerleri toptan zaafa uğratır. Bununla birlikte bendeniz görevden ayrılmaları için baskıya tabi tutulan başkanları başarılı bulduğum için mi bu itirazlarımı dile getiriyorum? Hayır! Aksine rantı merkeze alan uygulamalarının şehirleri perişan ettiğini ve bütün bunların şehirlerin ruhuna darbe vurduğuna inanıyorum. Onlar bütün bu yanlışları yaparlarken de, kim bilir hangi partilinin baskısıyla hareket ettiler orasını da Allah bilir. Ancak benim bildiğim bir şey var ki, bundan sonra seçilen her belediye başkanının öncelikli gayesi, nasıl hizmet ederim de milletin gönlünü kazanırım endişesinden önce, en azından seçildiği dönemi tamamlamak ve koltuğunu korumak için yanlış da olsa partisinin her dediğini yapmak olacaktır. Bütün hatalarına rağmen, en azından böylesine tehlikeli bir geleneği oluşturma potansiyeli taşımasından dolayı başkanların istifaya zorlanmaları doğru bir hikâye yazma tekniği değildir.
ABD ’li düşünür Francis Fukuyama 1992 yılında yayınladığı “Tarihin Sonu” adlı tezinde, kapitalist, liberal batılı modelin dünyanın ulaşabileceği son merhale olduğunu iddia etmişti. İnsanlığın gidebileceği başka bir noktanın artık mümkün olmayacağını ileri sürmüştü. Bu tarihten bir yıl önce ise 1. Körfez Savaşı sırasında baba George Bush ilk defa “Yeni Dünya Düzeni”nden bahsetmişti. Bush’un bu ifadeden kastı SSCB sonrası dönemde yeni uluslararası sistemin ABD öncülüğünde kurulacağını deklare etmekti. Tabi bu deklarasyonun dayandığı askeri ayak NATO ’ydu. Muhtemeldir ki, o dönemin verdiği aşırı olumlu(!) hava Fukuyama’yı cesaretlendirmiş ve “Tarihin Sonu” gibi bencilliğin ve kibrin zirvesi olan bu tez ortaya çıkmıştı. NATO da dünyanın jandarması rolüne kendisini iyice kaptırmaya başlamıştı. Hatta bu süre zarfında bazen kendi üyelerini bile tehdit eder oldu. Aslında NATO demek ABD demekti. Bunu herkes böyle bildi ve buna göre hareket tarzını belirledi. Söz konusu ABD veya batılı herhangi bir devlet olduğunda ‘bir üyeye yapılan saldırının bütün üyelere yapılmış olarak değerlendirileceği’ hükmünü içeren 5. Madde hatırlandı. Ancak 1952’den bugüne NATO üyesi olan Türkiye ’nin karşı karşıya kaldığı tehditler, özellikle SSCB sonrası vuku bulduğunda ise kimse yüksek sesle 5. maddeden bahsetmedi. Öküz ölmüş ortaklık bozulmuştu. Değil mi ki Sovyetler artık yoktu, o zaman Türkiye’ye eskisi kadar ihtiyaç da kalmamıştı. Bir arkadaşım vardı. Kardeşi ile kavga ettiğinde dışarı kaçar, eve dönmeyeceğim diye ailesini tehdit ederdi. Onlar da resti çeker, gelmezsen gelme derdi. Uyanık arkadaşım dışarıda bir süre dolaştıktan sonra evin önüne gelir, kimsenin göremeyeceği şekilde evi taş yağmuruna tutardı. Kardeşinin bu durumdan korktuğunu çok iyi biliyordu. Daha sonra hiçbir şey yokmuş gibi sokakta kendisini göstermeye çalışırdı. Evin küçük oğlunun gönlünü yapmak ve onun çocukça korkusunu gidermek isteyen aile büyükleri de, zaten nerede kaldı diye merak ettikleri büyük oğullarını eve çağırırlardı. O da eve girer ve korkudan şaşırmış olan kardeşine olan baskısını devam ettirirdi. Teşbihte hata olmaz. NATO-ABD ile Türkiye ilişkileri bu zamana kadar bundan farklı olmadı. Önce bize karşı tehditleri organize ettiler, ardından oluşturdukları sanal korkularla bizi kendilerine mahkûm etmeye çalıştılar. Şimdi de S-400 savunma sistemleri üzerinden bunu yapmaya devam ediyorlar. Önce gafletimizden istifade ederek etrafımızı ateş çemberine çevirdiler. Şimdi de bize eliniz mahkûm diyorlar. Eğer bu sistemleri Rusya ’dan alırsanız sonuçlarına katlanırsınız diye de tehdit ediyorlar. Peki, ben bütün bunlara şaşırıyor muyum, tabi ki hayır! Çünkü zamanında doğru adımları atmayarak bu fırsatı onlara biz verdik. “Bozkırın Tezenesi” ‘kendim ettim, kendim buldum’ diye bağlamanın tellerine vururdu ya, öyle bir şey işte. Bütün bu gerçekler ışığında bugün üzerimize düşen sorumluluk, 94. yılını idrak ettiğimiz Cumhuriyetin bir asra yaklaşan tecrübesini doğru okuyup ekonomiden, güvenliğe doğru bir gelecek planlaması yapmaktır. Gelelim şimdi de NATO nereye koşuyor sorusunun cevabına. Bence NATO Fukuyama’nın “Tarihin Sonu” fikrinden aldığı gazla, S. Huntington’un “Medeniyetler Çatışması” tezini haklı çıkarmak için son hızla koşmaya devam ediyor.
Belediye başkanlarının istifaya zorlanmalarıyla birlikte Türkiye milli irade tartışmalarını yeniden yaşamaya başladı. Seçilmişlerin kime karşı sorumlu oldukları, atanmışlarla aralarındaki fark gibi bilindik başlıklar gündemimizi son günlerde daha sık meşgul eder oldu. Herkes haklı olarak seçilmiş başkanların durumunu konuşurken, bu baraj yüzünden iradelerini meclise yansıtamayan seçmenlerin uğradığı hak kaybını doğru düzgün dile getiren yok. Bir taraftan darbelerle mücadele edildiği söylenirken, diğer taraftan 12 Eylül darbesinin ürünü olan bu seçim barajıyla yaşamaya devam etmek anlaşılır bir şey değil. Öylesine bir durumla karşı karşıyayız ki, adı demokrasi olan bir yönetimde toplam seçmenin yüzde on desteğini alamayan, yani milyonlarca oy alsa bile bir partiye gönül veren insanların kanaatleri hiçbir şekilde dikkate alınmıyor. İradeleri yok sayılıyor. Bu durumda haksız bir rekabet ortamı oluşturuluyor. Bir yanda hak ettiklerini alamayan partiler varken, diğer yanda ise hak etmediklerini bu baraj yüzünden hanesine artı olarak yazanlar korunup kollanıyor. Yani şöyle bir örnek verecek olursak derdimizi daha iyi anlatmış oluruz zannediyorum. Bir mahallede yaşıyorsunuz. Orada da bir tane ekmek fırını var. Başka bir alternatif de yok. Fırıncı ekmeğe fahiş bir fiyat belirlemiş. Sizin ekmeğe ulaşma imkânınız bu fiyatla mümkün değil. Oysa cebinizdeki para ile hayatınızı idame ettirebileceğiniz miktarda ekmeği satın almak en doğal hakkınız. Ancak yeterli paranız olmadığı gerekçesiyle fırıncı size ekmek satmıyor. Sizi açlığa mahkûm ediyor. Bu da yetmezmiş gibi cebinizdeki paranızı gasp ederek zaten ekmek alabilen diğerlerine size ait olanları da vererek adaletsizliğin daniskasını yapıyor. Şimdi hak, hukuk bu işin neresinde diye sormak zorunda değil miyiz? Bu sistem obez partiler üreterek siyasi yapımızı sağlıksız bir bünyeye dönüştürmüş olmuyor mu? Aslında ‘oy’un ekmekten bir farkı yok. Ekmek ve vatan birbirini tamamlayan iki ana unsurdur. Ekmek insanın karnını doyurur, oy ise insanların ülkeleriyle arasındaki bağı tahkim eder. Aidiyet duygusunu güçlendirir. Yaşadıkları topraklara karşı olan sorumluluklarını hatırlatır. Sadece yüzde 10’un altında kalan partilere oy verenleri değil, bu partiler barajı geçemez düşüncesiyle diğerlerine oy verenleri de düşündüğünüzde milli iradenin nasıl hiçe sayıldığını ve ne denli büyük bir zarar gördüğünü daha kolay anlayabilirsiniz. Ayrıca dünyanın başka hiç bir ülkesinde Yüzde 10 gibi yüksek bir seçim barajı yok. İnsanlarımız bu zamana kadar istikrar denilen sihirli! kelimenin sanal algısına mahkum edildi. Eskiden insanlar koalisyonlar ile korkutuluyordu ama unutmayalım ki ülke en çok koalisyonlar döneminde büyümüştü. 17 milyonluk Hollanda ’da 13 parti meclise girdi ama kimse istikrar tartışması yapmıyor. Aksine herkesin kendisini ifade etmesi toplumsal barışın sigortası olarak kabul ediliyor. Tek parti yönetiminde kararların hızlı alınması ayırt edici avantaj olarak sunuluyor ama asıl olan kararların hızlı değil doğru alınmasıdır. Bu iktidar döneminde bütün kararlar hızlı alındı da ne oldu? İki ileri bir geri gelip gidip durduk. Birbirini frenleyen, konunun farklı boyut ve olası sonuçlarını gösterecek bir yapı, kişi, grup ortalıkta kalmadı. Bu da aldatıldık, kandırıldık, yanılmışız açıklamalarını sıkça duymamıza sebep oldu. Cumhurbaşkanlığı Hükümet Sistemi’ne geçtikten sonra madem yürütmede istikrarı sağlamış oluyoruz o zaman bu baraj bir an önce kaldırılmalıdır. Bu sefer de yürütmede iktidar olan Cumhurbaşkanı mecliste muhalefette kalmasın denilerek milli iradenin önündeki bu engel devam ettirilmemelidir. Milletin ayağındaki bu baraj prangası sökülüp atılmalıdır. Bu saatten sonra seçim barajını korumakla kaybeden milletle beraber bu ülke olur. Bütün toplum kesimlerinin mecliste kendilerini ifade etmelerinin önünü açmak toplumsal barış, kamplaşmanın ortadan kalkması ve temsilde adalet adına hayati bir konudur.
İktidar yıpratır. Bu genel geçer bir kuraldır. Ancak bugün Türkiye ’de yaşananlar sıradan bir iktidar yıpranmasının ötesinde anlamlar ifade ediyor. En büyük sorun insanlarımıza hizmet etmek adına araç olması gereken iktidarın bugün amaç haline gelmiş olmasıdır. Her hal ve şart altında yönetimi elinde bulundurmak hedefi zarar vermenin ötesinde bir noktaya doğru hızla gidiyor. Bu süreç sadece siyasi yapımızda değil aynı zamanda ülkemizin din ve toplum sosyolojisi üzerinde de olumsuz etkiler bırakıyor. Sivil toplum inisiyatifi olarak doğan cemaatler, bu iktidar sürecindeki tutum ve davranışlarıyla bazen ortaya çıkış maksatlarının aksine tutum içinde hareket eder oldular. Artık eskisi kadar özgün ve etkin değiller. Bir sivil toplum kuruluşundan beklenir tarzda hareket etmiyorlar. İktidar güzellemesi yapmayı asli görevleri addediyorlar. Hem iktidara hem de kendilerine yanlış yapıyorlar. Uyaran olup kötü olmak istemiyorlar. Toplum sos veriyor, sessiz çığlıkları duymuyorlar. Değer yargılarımız sorgulanır bir hal aldı ama bizler sokulduğumuz labirentin içinden telaşla bir çıkış yolu arıyoruz. Ne mi demek istiyorum, biraz daha açayım. Cemaatler daha dün bu ülkenin insanlarını iyiye, doğruya, güzele, faydalıya davet etmek gibi bir misyonla hareket ettiklerini söylerlerdi. Bir insana ulaşmak için bile her türlü yolu denerlerdi. Bu ülkenin yüzde 99’u Müslüman ama doğruluğuna inandıkları mesajlarının ulaşmadığı insanların akıbetinden endişeye kapılırlardı. Kim olursa olsun kendilerine ulaşılamadan öte âleme göçen insanların ölümünden büyük hüzün duyar, o şahıs hayattayken neden selam verip de hemhal olamadık diye kendilerini suçlarlardı. Ancak durum bugün böyle mi? Üzülerek maalesef öyle olmadığını ifade etmek zorundayım. Teşbihte hata olmaz; Peygamberimiz “İki Ömer’den biri” diye dua etmişti. Bugünkü cemaatlerin tavrı ise ‘bizim Ömerlere ihtiyacımız yok’ noktasına dönüşmüş durumda. Dün insanların cenneti kazanmaları için eksik ve fazlalarıyla var güçleriyle canhıraş mücadele eden cemaatlerden bazıları bugün, insanları cehenneme göndermek gibi bir büyük bir yanılgının ve yarışın içindeler. Bazıları da neredeyse toplumda var olan kamplaşmadan beslenir oldular. Oysa onların asıl görevi ayrışma zamanlarında devreye girmek ve insanlara doğru yolu göstermek değil midir? Hatırlanacağı gibi Sn. Başbakan bu zamana kadar olan dönemi tanımlarken “debdebe ve şaşaadan” bahsetmişti. Bundan sonra eskisi gibi olmayacağını ifade etmişti. Aslında bu durum sadece devlet kurumlarını kapsamıyor. Bazı cemaatler de aynı şekilde tevazudan uzak bir kısır döngü içinde kıvranıp duruyorlar. Yanlış yapıyorlar. Beş yıldızlı otel gibi döşenmiş binalarının süslü odaları onların sırça köşklerine dönüşmüş durumda. Ay sonunda hangi müteahhidin, hangi iş karşılığı verdiği belli olmayan paralarla rahata kavuşmuş bir halde doğru işler yapılabileceğini zannediyorlar. Şu noktayı ifade etmezsem eksik kalır. Bu binalar niye var demiyorum. Daha iyisi olsun ama yurtlara, binalara sahip olmak neredeyse cemaatlerin en önemli kızıl elmasına dönüştü. Sohbetlerinde Hz. Süleyman’la Hüdhud kuşu arasındaki diyalogu anlatanlar, iş, kaynağından emin olmadıkları paralarla çalışma yapmaya gelince başlarını kuma gömüyorlar. Sonra da Türkiye’de dini hayatla ilgili yapılan araştırma sonuçlarını şaşkınlıkla karşılıyorlar. Cemaatlerin hedefi yer, yurt sahibi olmak ve ticaret yaparak zenginleşme gayretlerinden önce, insanların gönlünü kazanmak, maddi beklenti ve hesaplardan uzak durmak ve dünyayı barış ve esenlik yurdu yapmak adına çalışmalar yapmak olmalıdır. Bu sözlerim elbette toptancı mantıkla hepsinin aynı olduğu şeklinde yorumlanmamalı. Bazılarını tenzih ederim. Belki de bana kızacaklar ama bir kardeşleri olarak bu sözlerimize kulak verenlerin yüreklerine dokunmak istiyorum. Allah rızası için yola çıktıklarını ifade edenlerin hepsine haddim olmadan sesleniyorum. Sahi bu gidiş nereye?
Deniz Bölükbaşı böyle düşünüyor. Deniz Bey bu şekilde düşünenler arasında sayılabilecek sıradan bir isim değil. Çünkü 2003’te ABD ile yürütülen müzakerelerde Türk heyetinin başındaydı. Sonrasında MHP milletvekilliği de yaptı. 10 Ekim’de Hürriyet’ten İpek Özbey’e verdiği röportajda; “1 Mart tezkeresi geçseydi, bugün Irak ve Suriye’de yaşanan noktalara gelinmiş olmayacaktı” diyor. Ayrıca “ PKK ’nın bugün Kandil dışında kamp yerleri, eğitim alanları, cephanelikleri, Türkiye’ye geçiş yolları, toplanma bölgeleri tümü Türk askerinin kontrolü altına girecekti” diye iddia ediyor. Bunun yanında “Barzani bağımsız devlet olma yolunda mesafe kat edemeyecek, 25 Eylül’de referandum yapma noktasına gelemeyecekti” diye ekliyor. “Ve 1 Mart Tezkeresi kabul edilmiş olsaydı Türkmenlerin bugün ikinci sınıf Irak vatandaşı konumuna itilmeleri mümkün olmayacaktı.” diye devam ediyor. Öncelikle tezkerenin içeriğinde ne vardı, bunu hatırlayalım. Uzlaşılan metne göre Türkiye; ‘60 bin kişilik ABD askerinin ve 255 ABD uçağının kendi topraklarında konuşlanmasına izin veriyor, Irak’a karşı Kuzey Cepheyi oluşturmayı ve ABD ile birlikte hareket etmeyi kabul ediyordu.’ Peki, şimdi de geçmişte ABD Büyükelçiliğimizi yapmış ve ABD’yi iyi tanıyan isimlerden olan Ş. Elekdağ’a kulak verelim. Şükrü Bey, D. Bölükbaşı’nın tam aksine 11 Mart 2015’te Uğur Dündar’a verdiği röportajda “1 Mart tezkeresi TSK’ya operasyon izni vermiyordu” diyor. Peki, Ş. Elekdağ bu iddiasını nereye dayandırıyor? Hatırlanacağı gibi kendisi 2003 yılında yapılan bu tarihi oturuma katılan CHP ’li milletvekillerinden birisiydi. Elekdağ “1 Mart Tezkeresinin temel dayanağı olan ve milletvekillerine dağıtılmayan, ABD ile Türkiye arasında imzalanan Mutabakat Muhtırası’na göre TSK’nın operasyon izni yoktu” dedikten sonra “Bu mutabakat metnine göre Türk askeri Kuzey Irak’ta dar bir bölgeye konuşlanacak, PKK unsurlarını izleyip imha etme yetkisi olmayacak, meşru savunma hakkı dışında silah kullanamayacaktı” diye sözlerine devam ediyor. Ş. Elekdağ bu ifadenin metnin 7. Maddesinin “Kuzey Irak’taki Faaliyetler” başlıklı (b) fıkrasının 3. paragrafında geçtiğini belirtiyor. Şimdi ben bu açıklamalarla ilgili çok fazla yoruma girmeden aşağıdaki sorularla yazıyı nihayete erdirmek istiyorum. Hem Sn. Bölükbaşı’nın hem de Sn. Elekdağ’ın kanaatleri ile ilgili takdir sizlerin. 1- 1991’deki Körfez Savaşı’nda Musul, Kerkük sizin olacak diyerek Türkiye’yi aldatan, savaş sonrası ise sınırlarımızda 36. paraleli oluşturarak Irak’ın kuzeyindeki bağımsız devletin altyapısını hazırlayan ABD’nin ta kendisi değil miydi? 2- Irak’ın işgali BM Güvenlik Konseyi kararına dayanmadığı halde ABD ile böylesine hukuksuz bir savaşa destek veren Türkiye büyük bir suç işlemiş olmaz mıydı? 3- Irak’ta kitle imha silahlarının olmadığının kabul edilmesine ve Tony Blair hakkında kendi askerlerinin ölümüne sebep olduğu gerekçesiyle İngiltere ’de hazırlanan “Chilcot Raporu”na rağmen Irak’ın işgali ile ilgili hâlâ neden bu yorumlar yapılıyor? 4- Büyük Ortadoğu gibi bir projenin varlığı ortadayken, bölgemizde haritaların yeniden çizilmesi hedeflenirken, 1 Mart’ta ABD ile yol yürümek kendi ipimizi kendimize çektirmek olmaz mıydı? 5- Irak’ta hayatını kaybeden 2 milyondan fazla insanın katledilmesinden doğrudan sorumlu olmak bizi Ortadoğu halkları nezdinde hangi duruma düşürürdü? 6- Tezkere hakkında yapılan meclisteki oturum tutanakları 10 yıllık gizlilik süresi dolmuş olmasına rağmen neden hâlâ açıklanmıyor?
Amerika ile ilişkilerimiz aslında diğer Batılı ülkelerle olduğu gibi çok eski tarihlere dayanmıyor. Zaten ABD ’nin kuruluş tarihi de bilindiği gibi 4 Temmuz 1776. Yani onlar kurulurken biz Osmanlı’da gerileme dönemindeydik. 20. yüzyılla birlikte münasebetlerin başladığını söyleyebiliriz. Ancak bu ilişkilerin merkezinde de Amerikan Mandasına girme tartışmaları vardı. Yani o dönemde bazı kesimler belirli bir süre Amerika’nın koruması altına girmek için can atıyordu. İçinde bulunulan şartlardan başka şekilde çıkışın mümkün olmadığını düşünüyorlardı. Bu milletin insanüstü bağımsızlık mücadelesiyle Amerika veya bir başka ülkenin mandasını savunanlar büyük bir utancın esiri oldular. Fakat gel gör ki, daha sonraki dönemlerde ABD ile aramızda adı konulmamış bir “manda” yönetimi ihdas edildi. Sözde bağımsızdık ancak ABD’nin gözünde Sovyetlere karşı ileri karakol vazifesi görüyorduk. Kendimizi vazgeçilmez zannediyorduk. Ruslara karşı kalkan olmakla övünüyorduk. NATO’nun sigortası olduğumuza inanıyorduk. Ne zaman ki Sovyetler Birliği tarih sahnesinden çekildi, işte o zaman aslında ABD’nin gözündeki gerçek değerimizi anlayabildik. İşin özüne bakarsanız Amerika her zaman aynıydı. Bize yanaşırken de, bizden uzaklaşırken de merkezde hep kendi çıkarları vardı. Amerika’dan icazet almak deyimi siyasi literatürümüzün değiştirilemez gerçeğiydi. Darbeleri yapanlar da, darbelere muhatap olanlar da işin arka planında ABD’nin olduğunu bilirdi. Bazen de ABD ile olan ilişkilerde ‘manda’ denilemediği için ‘ittifak’ hatta ‘stratejik müttefik’ gibi eşitlik algısı içeren süslü ifadeler sıkça kullanıldı. İşte böylesine tek tarafın baskın olduğu bir ilişki modelinde tabiri caizse at izinin it izine karıştığı birçok olay ve gelişmeleri ABD senaryolarıyla yaşamak zorunda bırakıldık. Amerika hiç bir zaman işi şansa bırakmak istemedi. Hep garantiye oynadı. Eğitim sistemimizi Fulbright Komisyonu ile kontrol etti. Askeri yapımızı NATO ile denetledi. Holywood ile bütün dünyada olduğu gibi bizi kendisine hayran(!) bıraktırdı. Kiralık kalemlerle zihin dünyamızı inşa etti. Sözde bilgi paylaşımlarıyla istihbarat yapımızı çepeçevre kuşattı. Provokasyonlar, manipülasyonlar, tezgâhlar, oyunlar aklınıza gelebilecek bütün planları farklı zemin ve zamanlarda hayata geçirdi. Irak ’ı işgal edip 2 milyon insanın katledilmesine sebep oldu. Suriye ’yi kana bulayıp insanları birbirine kırdırdı. Yemen’i, Filistin ’i, Libya’yı allak bullak etti. Türkiye’deki darbelerin, muhtıraların arkasında hep onların eli vardı. Daha dün sensiz olmaz dediği Türkiye’yi terör örgütüne tercih etti. Bütün bu işleri yaparken dolaylı veya dolaysız açıdan Türkiye’nin de desteğini aldı. Gözümüzün içine baka baka coğrafyamızda narkozsuz ameliyatlar yaptı. Şimdi de vizelerin askıya alınmasıyla farklı bir aşamaya geçti. Yanılmayı çok isterim ama bu saatten sonra iş artık her iki ülke arasında silahların konuşmasına kaldı ve bu durum herkes için maddi-manevi büyük bedeller ödemek demek. Dün Obama iyi çevresi kötü diyorduk. Bugün Trump iyi onu kuşatanlar kötü diye kendimizi kandırıyoruz. Hep veren biziz. Hep kaybeden bölgemiz oldu. Peki, nasıl çıkacağız bu girdaptan? Nasıl bitecek bu durum? Cevabı çok net; sadece politik gerekçelerle değil, ruhen de yüzyıl önce olduğu gibi “manda ve himaye kabul edilemez” düsturuna yürekten inanıp gereğini yapmak.
Suriye ve Irak’ta bu noktalara hangi hatalar yapılarak gelindi sorusunun cevaplarını birçok kere yazdık. Şimdi bunları en azından bu yazımızda tekrar ifade etmeyeceğim. Bütün yanlışlara rağmen geçtiğimiz yıl yapılan Fırat Kalkanı sınırlarımızdaki terör yapılanmalarını bertaraf etmek adına doğru bir adımdı. Şimdi ise İdlib’te Rusya ve İran ile birlikte oluşturulmaya çalışılan çatışmasızlık bölgesi aynı Fırat Kalkanı’nda olduğu gibi doğru ve olması gereken bir adım olarak kendisini gösteriyor. Sınırlarımızda haritaların yeniden çizilmesini hedefleyen, bunu yapmak için otuz yılı aşan bir süreden beri Türkiye’yi tehdit eden terör örgütü ile iş tutan bir ülkeden stratejik olanı bir yana sıradan bir müttefik bile olmaz. Ayrıca haklarında 15 Temmuz gibi bir felaketin yaşanmasına sebep oldukları iddiasıyla tutuklama kararı bulunanların iadesi ile ilgili kulağının üstüne yatmaya devam eden ABD ’nin bu tavrı kitabın orta yerinden konuşacak olursak olsa olsa düşmanlık gösterisinden başka bir şey değildir. Konsoloslukta çalışan bir kişinin tutuklanmasına karşı vizelerin askıya alınması kararı ise, bu kişinin 15 Temmuz sürecinde önemli görevler üstlendiğine dair şüpheleri güçlendirmiştir. Hemen ardından Türkiye’nin de ABD vatandaşları için vize başvurularını askıya alması hem mütekabiliyet açısından, hem de bu milletin onurunu korumak adına herkesin doğruluğunda ittifak etmesi gereken bir adımdır. Bunun yanında Irak’ta yapılan referandumun oldubittiye getirilmesi sürecinde her zamanki duyarsız tavrını gösteren ABD’nin niyeti de, uygulamaları da, politikaları da, stratejileri de bu bölgeye Afganistan’da olduğu gibi kalıcı olarak yerleşmektir. Çin ve Rusya’yı engellemek adına Yakındoğu üzerinde oluşturmaya çalıştığı hegemonyasını güçlü kılmak için Ortadoğu üzerinden bu bölgeyi tamamen kuşatmaktır. Biliyorsunuz, ABD’nin PYD’ye verdiği silah desteğinin amacı DAEŞ’e karşı mücadele etmek değildi. Kantonların birleştirilmesi ile Irak’ın kuzeyinin yakın gelecekte bütünleşmesi hedefinin BOP ile belirlenmiş bir yol haritası olduğu ortadaydı. Ankara, Tahran ve Moskova’nın Astana görüşmeleri üzerinden yakınlaşması sonrası, bu üç ülkenin ABD’nin yol haritasının önüne bir set koyma planı bölgedeki dengelerin ABD aleyhine bozulma ihtimalini ortaya çıkardı. İşte tansiyonun yükselmesinin başlıca sebebi aslında bu adımdır. İnsan hayatı stratejik oyun teorileriyle, güç ve çıkar çatışmalarıyla kıyaslanmayacak ölçüde aziz ve önemlidir. Bu coğrafyada yaşanan kahredici oyunların son bulması için hiç değilse bundan sonra doğru işler yapılmalı ve gereken gayret gösterilmelidir. Birileri için istatistik olan şeyler aslında, ölüm, zulüm, kan, gözyaşı, yıkılan yuvalar, yerle bir olmuş şehirler ve katliamlar demektir. Bütün bu yaşananlara dur demek de herkesin omuzlarına yüklenen bir vebaldir.
Kendimize itiraf edemesek de yaşadıklarımızın bizleri derin endişelere sevk ettiği muhakkak. Siyasetten, toplumsal hayatımıza kadar kırılganlıkların her geçen gün arttığını üzülerek müşahede ediyoruz. Olağanüstü gündemlerin esiri haline gelmiş hatta getirilmiş durumdayız. Sabır gibi engin bir limanın varlığını unutalı çok zaman oldu. Sevgi, saygı bir tarafa tahammül denilen hasletin öneminden de bihaberiz artık. Bu psikolojiyle gelişmeleri sağlıklı bir şekilde değerlendirme imkânlarından gün geçtikçe uzaklaşıyoruz. Bu da hata yapma riskimizi artırıyor. Özgüven patlaması yaşıyoruz ancak her bir gelişme sonrası yanıldığımızı itiraf etmek zorunda kalıyoruz. İşin acı tarafı bu hatalardan gereken dersleri çıkarmak gibi bir gayretin içinde de değiliz. Öylesine yanlışlar yapıyoruz ki, bu zamana kadar aldatılmadığımız bir alan neredeyse kalmadı. Bin yıldır bu coğrafyada bedel ödeyerek kazandığımız tecrübelerin bugün kâmil manada değerlendirilemediğini görüyoruz. Devlet aklı dediğimiz şey bunca yaşanmışlıkla birlikte gelecekteki adımlarımızı belirlemek değil midir? Tabi ki öyledir. Bir yıl önce ak dediğimize bugün kara diyoruz. Bir yıl sonra bugün kara dediğimize ak demeyeceğimizin garantisi yok. Böylesine kafa karışıklığı yaşanan bir durumda doğru sonuçlara ulaşmamız mümkün olur mu? Barzani ’yi devlet başkanlarına uygulanan protokolle karşılayan da biziz. Bugün referanduma en sert tepkiyi veren de biz. Ha İsrail , Ha İran manşetlerini atan da biziz. Son İran seyahatinden sonra bütün bunları hatırlamak istemeyen de biz. İsrail’le ilişkileri normalleştirmek için içerde dışarıda altyapı oluşturma gayretlerine girişen de biziz. Irak ’ın kuzeyindeki bölünmenin planlayıcısının İsrail olduğunu söyleyen de biz. Bunun bir dengesi yok mudur diye sorsak hata mı etmiş oluruz şimdi? Gücünün sınırını bilen, tarihi potansiyelinin farkında olan, içinde bulunulan şartları doğru bir şekilde okuma becerisi gösterebilen bir bakış ile olaylara yaklaşabiliyor muyuz sizce, ne dersiniz? Bazen batılıların elli hatta yüzyıllık planlarının olduğundan bahsederiz. Bizim ise 3-5 yıllık planlara sahip olmadığımıza dair yorumlara şahit oluruz. Bu yaşadıklarımız aslında bütün bu yapılan yorumları doğrulayan gerçekler olarak ortada değil mi? Bu arada bazı dostlarımız ‘söyledikleriniz doğru da, milleti korkutmayın, karamsarlığa sürüklemeyin’ diyorlar. Ne yani dostlar, koskoca bir tarihin ve medeniyetin izdüşümü olan bu ülkenin kaderi ile bir iktidarın kaderinin aynı noktada buluştuğu söyleniyorsa, ben bu acı doğruları yazmayayım da ne yapayım? Sizler bilmez misiniz ki, yüzyıllar öncesinde Fuzuli bile kendisine söz geçirememiş de, “Söylesem tesiri yok, sussam gönül razı değil” demiş.
Kullanılan yöntem aslında hep aynı. Önce hedef ülkede insanların birbirinden nefret edecekleri ortamı hazırlamak, sonra da işi geri dönülemez noktalara getirip birbirinden koparmak. Bu yönteme tarihten örnekler çok. Aynı Irak ’ta bugün yaşananlar ile 2011’deki Sudan ’ın bölünme süreci gibi. Her ikisinin de geçmişinde İngilizler var. Irak’ı Osmanlı’dan ayıranlar da, Sudan’ı yarım asırdan fazla 1956’ya kadar işgal altında tutanlar da onlardı. Hem Irak, hem Sudan etnik, dini ve mezhepsel çeşitlilik açısından aşağı yukarı aynı özelliklere sahipler. Her ikisi de İngilizler terk edip gittiğinde özgürleştiklerini zannettiler. Oysa onlar giderken uzun yıllar sürecek saat ayarlı bombaları aralarına yerleştirmişti. Sudan Afrika’nın üçüncü büyük ülkesiydi. 2011’de resmen ikiye bölündü. Petrolün çoğu ayrılan tarafta kaldı. Güney’in bugün bilinen 3,5 milyar varil petrol ve 3 trilyon kübik feet doğalgaz rezervi var. Aynı Irak’ın kuzeyinde olduğu gibi denize çıkışları yok. Etiyopya, Kuzey Sudan, Kenya, Demokratik Kongo, Uganda ve Orta Afrika Cumhuriyeti ile çevrelenmiş durumdalar. Bu kadar rezerve ve sözde bağımsız olmalarına rağmen kimi bölgelerde resmen kıtlık ilan ettiler. Dün Hartum’a bağlı olmayı ayaklarında pranga olarak görüyorlardı. Bugün kendilerini çevreleyen bütün ülkelere bağımlı hale geldiler. Aynısı Kuzey Irak için de geçerli. Bağdat’a bağımlı olmayı sorun ediyorlar ama yarın Washington’a, Tel Aviv ’e, Londra ’ya, Moskova’ya bağımlı hale gelecekler farkında değiller. Hem de öylesine kritik bir bölge ki burası Afrika ile kıyaslanmayacak ölçüde büyük riskleri içinde barındırıyor. Hani bir kıvılcım dünyayı yakar derler ya, işte bu coğrafya böyle bir yer. Tarihi tecrübeler bunu ortaya koyuyor. Dimyat’a pirince giderken evden olmak gibi bir tehlike söz konusu. Bunu sadece Kuzey Irak için söylemiyorum. Bölgedeki devletlerin tamamı aynı tehlike ile karşı karşıya. Diğer taraftan bilindiği gibi anayasa mahkemesinin yasağına rağmen geçtiğimiz Pazar günü İspanya’da 2 milyon 200 bin Katalan bağımsızlık oylaması için sandık başına gitti. İspanya polisi referandumu engellemek için olmadık tedbirler aldı. Plastik mermi kullandı. Sandıklara el koydu. Oy pusulalarını topladı. Sandığa gitmek isteyenleri coplarla kovaladı. Olaylarda polisler dâhil toplam 761 kişi yaralandı. Batılılar Sudan ve Irak’taki tavırlarının aksine Katalonya’ya kulak tıkadılar. Hatta bazıları referanduma karşı olduklarını açıkladılar. Hani Batılı ülkelerin çifte standartlı tutumları bilinen bir gerçektir ya, bunu İspanya’da net bir şekilde gördük. İslam topraklarını bölmek için oyunları tezgâhlayanlar, hedef kendi toprakları olunca birden aslan kesiliverdiler. Şimdi cevap bulmak zorunda olduğumuz soru şu; peki bunca geçmiş tecrübeye rağmen bu coğrafyada hâlâ yanlışta ısrar neden?
Hem siyasi, hem de sosyal açıdan çok önemli sonuçları olması muhtemel bu referandumla ilgili çok şey söylendi, söylenmeye devam ediyor. Kimileri karşı duruşunu Kürt düşmanlığına çeviriyor, bazıları da Kürtlerin geçmişte yaşadığı mağduriyetler üzerinden fotoğrafın bütününü görmek istemiyor. Nasıl olursa olsun ama Kürtlerin de bir devleti olsun diye olayları sığ bir bakışla değerlendiriyor. Her fırsatta ulus devlet eleştirisi yapıyor ama söz konusu Kürdistan ulus devleti olduğunda bütün her şeyi unutuveriyor. Oysa her iki taraf da konunun doğru bir şekilde anlaşılmasını engelliyor. Peki, bütün bunlarla beraber bu referandumu nasıl okumalı ve nasıl yorumlamalıyız? Şimdi bazı sorular üzerinden süreci daha doğru anlamaya çalışalım. 1- Irak’ın kuzeyinde bugün yaşananların ilk çıkış noktası nedir? Bu süreç 1991 yılında 1. Körfez Savaşı sonrası Irak’ın kuzeyinde ABD tarafından oluşturulan Irak merkezi güçlerinden arındırılmış bölge olan 36. Paralel’de başlatılmıştır. 2- Irak’ta, Suriye’de yaşayan Kürt nüfus geçmişte hangi şartlar altında hayat sürmüştür? Aslında sadece Halepçe’deki katliamı hatırlasak bile yeter. Kürtler öteden beri varlığı kabul edilmeyen ve kimlik kartı dahi verilmeyecek kadar dışlanmış ve yok sayılmışlardı. Peki, geçmişteki bu mağduriyetler ancak devlet olarak mı giderilebilir? Hayır! Çünkü yeni Lawrence’ları araziye süren güçler yüzyıl önceki oyunu yeniden hayata geçirmek istiyor. Yolun sonunda özgürlük değil yine kan, gözyaşı, acı ve iç savaşlar var. 3- İran, Suriye, Irak ve Türkiye bu konuya neden bu kadar hassas yaklaşıyor? Çünkü Kürtler içinde bazı grupların bölgede haritaların yeniden çizilmesi için kullanılma tehlikesi gayet net olarak görünüyor. Küresel güçler bunu özellikle kaşıyor. ABD’nin Kuzey Irak’ta kurduğu askeri üsleri ve PYD’ye silah desteğini düşünürsek ne dediğimiz daha net anlaşılır. 1946 yılında İran’da kurulan Mahabad Kürt Cumhuriyeti ise haritaların yeniden çizilmesi için ilk denemeydi. Bu örnek herkesi tedirgin etmeye yetti. Bu durumu engellemek için çoğu zaman masum Kürtlerin de hedef alındığı ağır zulümler yapıldı. 4- Bölgedeki terör grupları nasıl kurgulandı? Türkiye’ye karşı PKK, İran’a karşı PJAK, Suriye’ye karşı ise PYD özel ve planlı bir şekilde desteklendi. Bu terör örgütleri bütün Kürtlerin temsilcileri gibi bir mantıkla kendilerini başta Kürtlere sonra da diğer bölge halklarına dayattılar. Bu arada bölgede terörle mücadele edilirken zaman zaman toptancılık yapıldı. Dindarlıkları ile meşhur Kürtler Marksist-Leninist örgütlerin yanına itildi. 5- İsrail’in Bağımsız Kürdistan projesine desteği ne anlama geliyor? İsrail güvende olmak ve kendisini kuşatan ülkelerin iç sorunlarla boğuşmasını temin etmek için Bağımsız Kürdistan’a her türlü desteği açıkça veriyor. BOP’un ana hedefi öncelikle Büyük İsrail’in kurulmasıdır. Buna ulaşmaları için ise etnik ve mezhepsel kimlikler üzerinden çatışma alanlarını sürekli aktif tutmak istiyorlar. 6- Irak’ın, İran’ın, Türkiye’nin istemediği bir devlet varlığını nasıl muhafaza edebilecek? Bu teknik olarak mümkün görünmüyor. Bu durumu geri dönülemez bir noktaya taşımak bölgede el bombasının pimini çekip ortaya bırakmaktan başka bir şey değil. Oysa Mezopotamya coğrafyası bölgede yaşayan bütün halkların ortak yurdudur. Kuzey Irak’ın bağımsızlıkta ısrarcı olması kendisini ve bölge ülkelerini ateşe atmak gibi bir kapıya çıkıyor. 7- Kerkük ve Musul’un demografik yapısı değiştirildi mi? Evet. Hatta Irak’ın işgaliyle birlikte Kerkük’teki tapu dairelerinin yağmalanması ve yakılması bunun en önemli delillerindendir. Ayrıca DAEŞ nüfusun yer değiştirmesi için özel ayarlı bir terör örgütü vazifesi gördü. PYD’nin Suriye’de DAEŞ’ten boşalan bölgelere yerleşmesi buna önemli bir örnektir. 8- Kürdistan’a karşı olmak Kürt karşıtlığı olarak değerlendirilebilir mi? Hayır, asla. Çünkü “Arap’ın Arap olmayana, Arap olmayanın da Arap’a karşı bir üstünlüğü yoktur” hitabının Müslümanlar içinde ne anlama geldiğini bilmeyen bir Allah’ın kulu olamaz. Batılılar kendi aralarındaki sınırları kaldırırken, bizlerin aramıza yeni sınırlar çizmesi gafletten öte bir yanlış demektir. Sonuçları ise Kürtler dahil hiç kimseye bir fayda getirmeyecektir.
Geçtiğimiz hafta kısa bir ziyaret için Sivas’taydım. Her ziyaretimdeki gibi olabildiğince fazla gözlem yapmaya gayret ettim. Tabi söz konusu Anadolu olunca temel tartışma alanları da tarım ve hayvancılık oluyor. Gitmeden önce zihnimdeki konular; saman ithalatı, Tarım Bakanı’nın ‘Erkekseniz şimdi yolsuzluk yapın” açıklaması, fındık üzerinden yürütülen tartışmalar ve Rusya’dan et ithalatı yapılabileceğine dair Bakan Bey’in açıklaması vardı. Hatırlanacağı gibi Sn. Bakan, Uruguay yerine Rusya’dan et ithalatı olabilir demiş, Rusya ise et alırsanız domates alırız diyerek konuya farklı bir boyut kazandırmıştı. Peki, bütün bu tartışmalar Anadolu’da nasıl karşılanıyor? Öncelikle şunu ifade edeyim ki, insanlarımızda sorunların çözülebileceğine dair umutlar iyice azalmış durumda. Böyle gelmiş böyle gider teslimiyetçiliği herkesi kuşatmış gibi. Ana giderlerden olan yem, gübre ve yakıt fiyatlarındaki artışın tersine kendi gelirlerinin sürekli düşmesi, onları çözüm konusunda çaresiz bir noktaya doğru hızla götürüyor. Geçen sene bir yazımızda tarım ve hayvancılığı bir ülkenin piyade gücü olarak tanımlamıştık. O yazımızdan bazı sektörel yayın organları alıntılar yapmış ve tanımlama ilginç bulunmuştu. Evet, aynı kanaatteyim. Nasıl ki bir savaşta piyadenin ayak basmadığı yer son tahlilde size ait değilse, ekilmeyen, biçilmeyen, uzunca bir süre herhangi bir yaşam emaresi görülmeyen yerler de bir zaman sonra sizin olmaktan çıkar. Tarım ve hayvancılık işte bu denli hayati bir meseledir. Diyeceksiniz ki, fındık üreticileri çalışıyor da ne oluyor? Haklısınız o da ayrı bir yara zaten. Milyonlarca insanımızın geçim kaynağı olan fındıktan, toplam elde ettiğimiz gelir yaklaşık 3 milyar USD civarında. Ancak İtalyan Nutella firması 500 çalışanı ile 10 milyar USD ciro yapıyor. Üreticinin 8-9 liraya sattığı fındık, tezgâhta 60 lira. Dünyada fındığın anavatanı biziz ama işin sadece hamallığını yapıyoruz. Bütün üreticilerimiz Batılıların mevsimlik işçileri gibi. Köyleriyle beraber yaklaşık 30 bin nüfuslu Suşehri’nde bir marketler zinciri yüz metre arayla iki mağaza açmış. Herkes büyükşehirlerden gelen yerli turistlere göre yatırım yapıyor. Köyler tamamen yaşlılara terkedilmiş durumda. Onlarda emekli maaşlarının yolunu gözlüyorlar. Hareketin olmadığı yerde doğal olarak bereket de olmuyor. Kendi tarlasının yüzü yabani otlardan görünmeyen köylüler, zincir marketlerden aldıkları Meksika nohutuna kaşık sallıyorlar. Büyükşehirlerden tersine göçü teşvik edecek yatırımlar yapılmadığı müddetçe sorunların çözümü mümkün değil. Bir ülkenin bütünlüğünü korumak tek başına sınırlarını muhafaza etmekle olmaz. O sınırların her bir metrekaresindeki canlılık o toprakların en doğal koruma yöntemidir. “Orda bir köy var uzakta” şarkılarıyla büyütülmüş bir nesil artık uzaklarda bir köyleri olduğunu bile hatırlamıyor. Bu durum daha fazla sürdürülemez. Tarım ve hayvancılık konusu Milli Güvenlik Kurulu toplantılarının ana gündem maddeleri arasına girmeli artık. Şimdilik ithalatla günü kurtarıyoruz. Kredi kartıyla ekmek almak zorunda kalan çaresiz insanlar gibiyiz. Borçla karın doyuruyoruz. Bu duruma dur demek için daha fazla zamanımız kalmadı. İyi de bütün bunlara rağmen yazıdaki başlık da ne demek oluyor diye düşündüğünüzü biliyorum. Hani 1999’da İtalya’da kurulmuş olan Cittaslow yani dünyadaki sakin ve huzur veren şehirleri ilan eden uluslararası bir organizasyon var. Türkiye’den de bazı beldelerimiz bu kategoriye alındı. Cittaslow için bir anlam ifade eder mi bilmem ama aslında Anadolu’nun köyleri, kasabaları bugün sessiz ve sakin durumda. Ancak bu sessizlik huzur ve mutluluk veren değil, insanı derin düşüncelere salan kahredici bir sessizlik.
Sihirli ifade işte bu başlık. Uluslararası hukuktaki karşılığı ise self-determinasyon. Yani ‘halkların kendi kaderlerini belirleme hakkı’. Kuzey Irak’taki tartışmaların merkezinde de bu gerekçe var. Referandum talebini salt bir hakkın yerine getirilmesi olarak yorumlamak fotoğrafın bütününü görmemizi engelleyebilir. Kürt nüfusun geçmişte Irak’ta çok sıkıntılı zamanlar geçirdiği doğrudur. Ancak bu yanlışların düzeltilmesi için illa da ben devlet olacağım gibi bir talepte ısrarcı olunursa, bu sorunları daha da içinden çıkılmaz noktalara taşıyabilir. Çünkü bölgedeki her bir gelişme bir diğerini tetikleme potansiyeline sahip. Bunu Irak’ın işgaliyle başlayan, Suriye’deki iç savaşla devam eden süreçten net bir şekilde görüyoruz. En az geçmiş yüzyıllık gelişmeleri doğru bir şekilde analiz edemezsek, bu referandumu ve olası sonuçlarını olması gerektiği gibi anlayamayız. Bölgedeki hangi toplum olursa olsun farketmez, kararlarımızı çoğu zaman kendimiz aldığımızı zannediyoruz ama aslında başkalarının gündeminin figüranlarına dönüşmek gibi ölümcül yanlışlar yapıyoruz. Zaten diken üstünde yaşam mücadelesi veren bölge halkları, gelinen durum ile beraber daha da büyük zorluklarla karşı karşıya kalabilir. Şayet referandum gerçekleşirse bir tarafta İran, diğer yanda Irak ve tabi ki Türkiye bu referandumun sonuçlarından doğrudan etkilenecek. Bu üç ülkenin aynı zamanda 1937 yılında kurulan Sadabat Paktı’nın üyesi olmaları referanduma verdikleri ortak tepkiye katkısı oldu mu bilmem ama bilinen bir şey var ki, o da bu süreç sadece Irak’ın toprak bütünlüğünü değil, bölgenin diğer ülkelerini de doğrudan tehdit ediyor. Hal böyleyken bu üç ülkenin bu konuya özel, birbirlerini destekleyen açıklamalar yapmaları, dışişleri bakanlarının bu konuya özel bir araya gelmeleri, konunun uluslararası toplumda daha da dikkatle takip edilmesini sağladı. Şimdi ABD bile sonuçlarının öngörülemediği gerekçesiyle referandumdan şimdilik vazgeçilmesini telkin ediyor. Bu yaklaşımın danışıklı döğüş olma ihtimali var mı, evet. Ancak öyle de olsa Türkiye, İran ve Irak’ın birliktelikleri özellikle batılı ülkelerin konuya daha fazla eğilmelerine ve peş peşe uyarılar yapmalarına sebep oldu. Diğer taraftan bölgeden haber veren neredeyse her gazetecinin İsrail’in bu referanduma verdiği açık desteğin sokakta bile hissedildiğini dile getirmeleri üzerinde ciddi olarak düşünülmelidir. Bugün artık komplo demenin abesle iştigal olacağı, ‘Büyük İsrail Projesi’nin bu verilen destekle olan bağlantısı nedir diye kanaatimce çok da düşünmeye gerek yok. Ayrıca bilindiği gibi ‘kendi kaderini tayin hakkı’ ile ilgili süreç ülkemizde Ağustos 2000’de ANASOL-M iktidarı döneminde başlatılmış, 4 Haziran 2003 tarihinde ise AK Parti ve CHP’nin birlikte desteğiyle yasalaşmıştı. Bu yasaları kamuoyu ‘İkiz Yasalar’ olarak biliyor. 4867 ve 4868 sayılı bu yasalar maalesef bugün hala yürürlükte. Türkiye kararlılığını göstermek istiyorsa öncelikle yapması gereken bu yasaları yürürlükten kaldırmalıdır. Eğer bunu yapmazsak bugün ‘gayrı meşru’ olarak nitelendirdiğimiz Kuzey Irak’taki referandumun yarın şekil değiştirerek ülkemizde de vuku bulmayacağını kimse iddia edemez. Unutulmamalıdır ki, bu bölgede sorun olan şey kurulması düşünülen devletin etnik kimliği değildir. Asıl sorun haritaların yeniden çizilmesinin bölge halklarına ne getirip, ne götüreceğidir.
“Partiler de insanlar gibidir. Doğar, büyür ve ölürler” Bu söz şu anda AK Parti’de üst düzey görev yapan bir arkadaşıma ait. Fazilet Partisi’nin kapatılmasının ardından AK Parti’de siyasete devam kararı aldığında, seçiminin meşru olduğunu belirtmek için böyle bir ifade ile gerekçesini açıklamıştı. Milli Görüş hareketinde mevcut argümanlarla yol yürümenin mümkün olmadığını düşünüyor, AK Parti’nin ona göre tıkanan iktidar yollarını açacağını iddia ediyordu. En azından iktidar olma öngörüsünde haklı çıktı ki, AK Parti 15 yıldır işbaşında. Ancak geçen sürede Türkiye’nin içine düştüğü veya düşürüldüğü şartlar çok fazla bedel ödemeye mecbur bırakıldığımızı gösteriyor. Bu kadar yıldır işbaşında olan bir partiden beklenen şey, sürekli şikâyet etmek, hatta kendi kendine muhalefet etmek mi olmalıydı? Mutlaka yapılan iyi işler, atılan güzel adımlar vardır. Ancak AK Parti’nin durumu yüzme bilmeyen birisini önce denize itmek, sonra da onu denizden kurtarmaya çalışmak gibi bir durumu bizlere anımsatıyor. Sadece eğitimde yaşanan kafa karışıklıkları bile 15 yılda nasıl bir girdaba sürüklendiğimizi anlamaya yeter de artar bile. Çocuklarımızın hangi şartlara göre eğitim hayatlarını şekillendirecekleri tam bir muamma. Bugün kurtarıcı olarak görülen sistemin yarın bir kalemde hem de başkalarınca getirilmiş gibi aşağılanarak silinmeyeceğinin bir garantisi yok. Neredeyse son zamanlarda göreve yeni atanan bakanlar tarafından ‘enkaz devraldık’ açıklaması yapılacakmış gibi bir hissiyata kapılır olduk. Diğer taraftan ‘metal yorgunluğu’, ‘yolsuzluk’ açıklamaları iktidar partisi içinde ciddi rahatsızlıklar oluşturmaya başladı. Bunu hem çevremizden, hem de basına düşen bazı açıklamalardan anlıyoruz. Bu tartışmaların gündeme düşmesinden sonra AK Partili arkadaşımla henüz görüşemedik. Partisinin geldiği durumu nasıl yorumluyor bilmiyorum. Yani Ağustos 2001’de doğan, 3 Kasım 2002 seçimleriyle birlikte büyümeye başlayan AK Parti şimdi artık zevale mi yaklaşıyor sorusuna vereceği cevabı gerçekten merak ediyorum. Bundan önce kırılan kolları yen içinde muhafaza etmeyi başaran AK Parti, bundan sonra bu konuda eski becerisini gösterebilecek mi bunu zaman içinde göreceğiz. Ayrıca ‘metal yorgunluğu’ gibi açıklamalardaki riski gören Başbakan Yıldırım’ın tartışmaya “bahar yorgunluğu” yorumuyla farklı bir boyut getirmesi de ilginç. Yorulan metale ne yaparsanız yapınız eski haline getirme ihtimaliniz yoktur. Ancak konuya bahar yorgunluğu teziyle yaklaşırsanız, sıkıntı mevsimseldir ve geçicidir diye olaya bakar, sorunu çözmek için farklı yöntemler kullanırsınız. Başbakan’ın bu yorumu teşkilatlardaki rahatsızlığı bertaraf etmek düşüncesiyle söylenmiş olabilir mi, ne dersiniz? Aslında işin özü şudur; yönetim sistemlerinin kalitesi ‘denge’ ve ‘denetleme’ ile kendisini gösterir. Bu denge herkese ‘sen de haklısın’ demek veya herkese şirin görünme kaygısı değildir. Denetleme ise bir sistemin kalitesini ve kurumsal olup olmadığını gösterir. Milletin verdiği yetki sürelidir. Yetkiyi veren tekrar verir veya alır ya da başkasını görevlendirir, bu onun bileceği iştir. Her hal ve şart altında iktidarda kalmanın bir tek gayesi olmalıdır. O da ‘millete hizmet’tir. Siyaset ulvi olduğu kadar, sorumluluğu da ağır olan bir meslektir. Kanuni’nin Şeyhülislam Ebussuud Efendi’nin fetvalarını bir sandukada vefatından sonra kabirde yanına konulmasını istemesi sorumluluğun hangi boyutlara uzanabileceğini gösteren önemli bir anektoddur. Biliyorsunuz, 2019’a doğru giderken AK Parti’de bir de fabrika ayarlarına dönüş tartışması yaşanıyor. Bu ayarlar için de 2002’ye atıfta bulunuluyor. Bence asıl sorun işte burada. Bugün içte ve dışta yaşadığımız sıkıntıların temelinde 2002’de yola çıkarken atılan yanlış adımlar var. İlla da dönülecek bir ayar aranıyorsa, bence bu 2002 yılında aranmamalıdır. Bunca yaşadığımız tecrübe bunu ortaya koymuyor mu?
Terör yapılanmalarını 11 Eylül öncesi ve sonrası örgütler olarak tasnif etsek çok da yanlış yapmış olmayız. İkiz Kulelere yapılan saldırılardan önce bu örgütler Soğuk Savaş şartları ve duruşlarına göre pozisyon alıyorlar, kendilerini buna göre tarif ediyorlardı. Sonrasında ise yeni araziye sürülen terör örgütleriyle birlikte eskiye oranla daha da belirleyici bir şekilde, Vekâlet Savaşları’nın ana argümanı olarak kullanılmaya başlandılar. İşte hem PKK, hem de FARC (Kolombiya Devrimci Silahlı Güçleri) Soğuk Savaş koşullarına göre hareket eden terör örgütleri olarak ortaya çıktılar. FARC 1966 yılında Marksist-Leninist bir hareket olarak kuruldu. Kırsal kesimin haklarını savunan ve onlar için adalet talep eden bir örgüt olarak kendilerini tanımladılar. Fidel Castro’yu ve Che Guevara’yı kendilerine örnek aldılar. 50 milyonluk bir ülkede 52 yıl gibi bir sürede, yaklaşık 250 bin insan hayatını kaybetti. 6 milyondan fazla insan evlerini terk etti. Geçen yıl 2 Ekim’de FARC’la yapılan barış anlaşması Kolombiya hükümeti tarafından referanduma götürüldü. Yüzde 50,24 gibi bir oranla reddedildi. Bu sonuçla beraber herkes çatışmaların tekrar başlayacağı gibi bir endişeye kapıldı. Ancak öyle olmadı. FARC geçtiğimiz Haziran ayında silahlara tamamen veda ettiğini açıkladı. Siyasi arenada devam edeceklerini ilan ettiler. Siyasi sahada kısa adlarını eskiden olduğu gibi FARC olarak belirlediler ama anlamını “Halk için Alternatif Devrimci Güç” olarak açıkladılar. Ülkede şimdi uzunca yıllar dürecek rehabilitasyon süreci başladı. Şu veya bu gerekçeyle silahı ilk bırakanın örgüt olması ise Kolombiya hükümetinin elini güçlendirdi. Atlamadan ifade edeyim. Türkiye de PKK ile Oslo’da görüşmeler yapmıştı. Kolombiya ile FARC arasındaki görüşmeler de yine aynı şekilde Oslo’da oldu ve referanduma götürülen anlaşmaya Norveç de garantör oldu. Bu tip görüşmeler için Norveç neden tercih ediliyor sorusu merak konusu. Bazıları Norveç’in AB üyesi olmaması ve ekonomik refah açısından Avrupa’nın üstünde olmasıyla birlikte, Nobel Barış Ödülü’nün Oslo’da verilmesinin sembolik bir değeri olduğunu söylüyorlar. Bu algısı ve pozisyonuyla siyasi sorunlara nötr şekilde yaklaşabiliyor şeklindeki iddialar Norveç’in tercih edilmesinin gerekçeleri arasında sayılıyor. Tabi bu şekilde merkez olanlar sonraki süreçlerde de belirleyici oluyor ve siyasi olarak güç elde ediyorlar. Şimdi soru şu; öyle veya böyle FARC Kolombiya hükümeti ile masaya oturdu ve şimdiki noktaya geldi. Peki, kendisini Kürdistan İşçi Partisi olarak adlandıran PKK ne istiyor? Talepleri nelerdir? Bunu alt alta yazabilecek kaç kişi var? Çıkış itibariyle aynı FARC gibi Marksist-Leninist bir örgüt olan PKK bu yönünü koruduğunu iddia etse de aslında, Soğuk Savaş tezlerinin aksine ABD ile çok yakın iş tutar noktaya geldi. Bugün ABD’nin PKK’nın Suriye kolu olan PYD ile resmen siyasi ve askeri işbirliğine girmesi, PKK’nın aslında hak arama adı altında başka misyonlar üstlenen bir yapısı olduğunu ve kendisinden farklı beklentiler olduğunun delilidir. Sosyalizm’in kendisini tarif ederken öteki olarak tanımladığı kapitalizmin en büyük savunucusu ve koruyucusu olan ABD ile birlikte hareket etmek, PKK’yı FARC’tan ayıran en önemli noktadır. Ayrıca bir tarafta köylü ve kırsal kesimin haklarını silahla elde edeceğini iddia eden FARC terörü vardı. Diğer tarafta kendisini sosyalist olarak tanımlayan ama bir etnik kimlik için silahlı mücadeleye giriştiğini iddia eden PKK terörü var. PKK sınıf siyasetinin belirleyici olduğu sosyalist terminolojinin aksine, kendisini Kürt milliyetçisi olarak konumlandırması üzerinde düşünülmesi gereken bir konudur. Bir diğer tezat da haklarını koruduğunu iddia ettiği Kürtlerin inanç, kültür, örf, adet ve geleneklerinin aksine sanki Kürtleri dönüştürmek için görevlendirilmiş bir örgüt izlenimi vermesidir. Aynı kökten geldiğini iddia etse de PKK ile FARC’ı ayıran noktalar bence genel hatlarıyla bunlar. Hatırlarsınız, Çözüm Süreci’nde Kolombiya devleti ve FARC arasındaki görüşme modelinin bizde de örnek alındığına dair iddialar çokça konuşuldu. Elbette Kolombiya’da olduğu gibi farklı ülkelerin tecrübelerinden istifade etmek gayet normaldir. Ancak terör örgütlerini önce doğru bir şekilde tanımlamak şarttır. Bizim sorunumuz işte tam da burası. Yürütülen süreçlerde hedeflenen sonuçlara ulaşılamamasının ana sebebi PKK’nın dünü, bugünü ve yarınıyla ilgili doğru analizler yapamamış olmamızdır. Bunun bedelini de ağır bir şekilde bütün ülke olarak ödemeye devam ediyoruz.
Bugün 12 Eylül. ‘Şartların olgunlaşmasını bekleyerek’ yapılan askeri darbenin yıldönümü. 12 Eylül ‘Bir sağdan bir soldan asarak’ ölümlerde eşitliği (!) sağlayanların ülkenin dümenine el koydukları gündür. Bir büyüğüm var. Geçen gün bir vesile yine bir araya geldik. 12 Eylül öncesi kendimi “komünistlerle mücadeleye” adamıştım diye söze başladı. Bir de aynı mahallede birlikte büyüdüğü, aynı okula gittiği bir arkadaşının da yıllar içinde ‘komünist’ olduğunu söyledi. Zaman gelmiş geçmiş ve bu iki genç birbirlerine düşman olmuşlar. O beni, ben onu sürekli kolladım diye sözüne devam etti. Fırsatını bulduğumuzda birbirimizin gözyaşlarına bakmayacaktık diye anlattı o günleri. Darbeden sonra ikisini de farklı illerde yakalamışlar ve aynı cezaevine koymuşlar. İlk birkaç gün birbirimize düşmanca bakmaya devam ettik dedi. Bir gün avluda volta atarken, “gel bakalım buraya, senin derdin neydi?“ diye sorduğunu anlattı. Onun da “bağımsız Türkiye” diye cevap verdiğini söyledi. Büyüğüm de ‘Bizim hedefimiz de bağımsız Türkiye’ dedikten sonra kızgınlıkla ‘iyi de siz bu ülkeyi Moskova’ya bağlamak için mücadele etmediniz mi? ‘ diye sorduğunu aktardı. Onun da ‘hayır’ dediğini ve sert çıkarak ‘asıl siz bu ülkeyi Amerika’ya eyalet yapacaktınız’ diye cevap verdiğini anlattı. Kendisinin de ‘ne Amerika’sı?’ dediğini, ‘millet olarak tarihteki şerefli yerimize ulaşmanın mücadelesini verdik’ dediğini söyledi. Sonra da “peki her ikimiz de bağımsız Türkiye hedefi için mücadele ettiysek, birbirimizi neden öldürmeye çalıştık?” diye hüzünle dertleştiklerini ifade etti. Ne kadar acı değil mi? Aynı mahallede birlikte büyüyen, aynı okula giden, aynı iklimin çocukları, aynı milletin evlatları aralarına ekilen kin ve nefret tohumlarıyla birbirlerini öldürmek için yarışmışlar. İkisine de silah veren merkezler aynıydı. Bu odaklar binlerce gencin kanına girdiler. Sağdan olsun, soldan olsun bu ülkenin gençlerinin enerjisini ülke millet menfaatine değil birbirlerine karşı kullandırdılar. Oysa hepsi idealist gençlerdi. Hepsinin bir derdi vardı. Onların bu heyecanlarını görenler, siyasilerin de sorumsuz davranışlarını fırsat bilip ocaklarımıza ateş düşürdüler. Ülkemizi tam bir laboratuvara çevirdiler. Mezhepsel farklıklar üzerinden çatışma alanları oluşturmaya çalıştılar. Yürek yakan kayıplara ve her türden yaşanan olumsuzluklara rağmen bu milletin akl-ı selimi daha kötü sonuçlarla karşılaşmamızı engelledi. Aradan şu kadar yıl geçti. Şimdi çok daha net anlıyoruz ki, 12 Eylül askeri darbesi, 1978 Washington Mutabakatının Türkiye’ye yansıması olan 24 Ocak 1980 kararlarının rahatça uygulanması için yapılmış. Peki, ne vardı Washington mutabakatının içinde? IMF, Dünya Bankası ve ABD öncülüğünde, Batı merkezli, kapitalist bir piyasa imparatorluğunun kurulması. Ülkemizdeki 24 Ocak kararları da aynen bu doğrultuda alınmıştı. Türkiye ekonomisinin dünyaya entegrasyonunu sağlamak ana hedefti. Bu süreci zorlaştıracak her şey tasfiye edilmişti. Sözde dünyaya entegre olan ekonomimiz aslında bu kararlarla birlikte dış müdahaleye doğrudan açık hale getirilmişti. İşte bunu planlayanlar iç savaş provalarıyla birlikte önce zemini hazırladılar. Darbeyle de arazi temizliği yaparak siyaseti istedikleri şekilde dizayn edip gayelerine ulaştılar. Hatırlarsınız, çocukken saklambaç oynar ve ‘sağım solum sobe’ diye tekerlemeler söylenirdik. Çocuk aklımızda oyun demek olan sağ ve sol için insanların birbirini öldürdüğünü anladığımızda ise çok erken büyümüş olduğumuzu fark ettik. Bugün bize düşen ve en çok ihtiyacımız olan şey 12 Eylül’ün yıldönümü vesilesiyle, darbe öncesi ve sonrası yaşanan süreçlerde karşı karşıya kaldığımız her bir sorunu doğru tahlil etmek ve aynı hatalara düşmemektir. Ne demişti Üstat Cemil Meriç; “Evladım bu ülkede sağcı, solcu; ilerici, gerici yoktur. Namuslular ve namussuzlar vardır. Siz namuslulardan olunuz. Göreceksiniz, çok kalabalık olacaksınız.”
Rahmetli Özal 1991 yılında Irak’a müdahale edilmesine itiraz eden Genelkurmay Başkanı Necip Torumtay’ı emekliye sevk etmiş, Misak-ı Milli’ye ulaşmanın heyecanıyla (!) “bir koyup üç almanın” hesaplarını yapıyordu. Ona göre bu tarihi bir fırsat idi ve kaçırılmamalıydı. Kerkük ve Musul mutlaka geri alınabilirdi. ABD söz vermişti. Saddam gittiğinde her şey yoluna girecekti. Ancak bunların hiçbirisi gerçekleşmedi. Aradan tam 26 yıl geçti. ABD kurduğu tuzakların sonucunu istediği gibi aldı. Bize ise namlunun şakağımıza dayanması anlamına gelen, 25 Eylül Kuzey Irak bağımsızlık referandumu kaldı. ABD bu süre zarfında tabiri caizse tavşana kaç, tazıya tut diyerek bizimle ve bölge halklarıyla oynadı. Öyle bir duruma getirildik ki, daha dün devlet protokolü ile karşıladığımız Barzani, yaptığı son açıklamalarla neredeyse bize karşı savaş ilanına varacak derecede ileri laflar etmeye başladı. Kimse bana felaket tellalı demesin. Yanılmak için dua ediyorum. Ancak referandum gerçekleşir ve sonuçta bağımsızlık kararı çıktığı söylenirse, herkes bilmeli ki, bu durum bizim için ‘dönülmez akşamın ufku’ dur. Suriye’deki gelişmeleri de dikkatlice incelediğimizde bu referandumun öylesine alınan bir self-determinasyon kararı olmadığını rahatlıkla görürüz. Bölgede Bağdat ile sorunlu, Türkiye ve İran’ın karşı olduğu bir devlet nereden nefes alabilecek? Suriye’de yaşananlar, Irak’ın kuzeyindekilerden bağımsız olabilir mi? Rusya tarafından Deyr ez Zor’da üst düzey DAEŞ’lilerin ABD tarafından bölgeden kaçırıldığına dair açıklama, DAEŞ’in ne amaçla araziye sürüldüğünü göstermiyor mu? ABD-PYD ilişkisi de bu doğrultuda kurgulanan bir işbirliği değil mi? Bu arada Rusya ve İranlı üst düzey askeri yetkililerin ülkemize yaptıkları ziyaretler sorunun çözümü açısından önemli ve umut verici idi. Ancak İran’ın olası referandum ile ilgili kanaatini az-çok biliyoruz ama Rusya’nın tutumu ise kafa karıştırıyor. Lavrov’un “Bizim Arap ve Kürtlerle tarihi ve çok iyi ilişkilerimiz var. Bu ilişkinin tarihi bir geçmişi var. Geçen yüzyılın 40 ve 50’li yıllarında Kürtlerin büyük evladı Mustafa Barzani, arkadaşlarıyla birlikte ülkemizdeydi. Bugün de Irak Kürtleriyle çok iyi ilişkilerimiz var. 2007’den beri Erbil’de konsolosluğumuz var. Moskova’da otonom Irak Kürdistanı’nın temsilciliği var. Irak Kürdistanı’ndaki bütün siyasi hareketlerle ilişkilerimizi destekliyoruz. Bunu, Irak hükümetiyle olan ilişkilerimizi olumsuz etkilemeyecek şekilde yapıyoruz.” açıklamasından sizce hangi sonucu çıkarmalıyız? Bütün bu gelişmelerin yanında Suriye’deki rejimin kimyasal silah kullandığına dair haberleri ajanslar bütün dünyaya yeniden geçmeye başladılar. Hatta İsrail Suriye’de kimyasal silah deposu olduğunu iddia ettiği Hama yakınlarındaki bir üsse hava saldırısı düzenledi. Peki, bir anda bu konunun tekrar gündeme getirilmesinin maksadı neler olabilir? Kanaatimce bunun iki nedeni var. Birincisi Irak’ın kuzeyinde yapılacağı söylenen referandumu dikkatlerden kaçırmak. İkincisi ise Suriye’de Türkiye, İran ve Rusya arasındaki kısmi anlaşmayı kimyasal silah iddiaları üzerinden uluslararası kamuoyunun gözünde boşa düşürmek. Şimdi de aşağıdaki sorulara cevap vermeye çalışalım. Turgut Özal Irak’ta ABD’nin ipiyle kuyuya inerek istediklerini alabildi mi? Hayır! Mevcut iktidar Irak’ta, Suriye’de ABD işbirliğiyle herhangi bir sonuç elde edebildi mi? Hayır! Hatta bu yapılan yanlışlar şimdi ülkemizin milli güvenlik tehdidi açısından en başta gelmiyor mu? Evet! ABD’liler şimdi stratejik müttefikiz ama ortak değiliz diyorlar. Yani anlayacağınız, ‘Menfaati bitenin muhabbeti de bitiyor.’ Sonuç olarak bütün bu yaşadığımız tecrübelerden hangi sonuçları çıkarmalıyız? Bir; kargalardan kılavuz olmaz. İki; Amerika’nın ipiyle kuyuya inenler, kuyudan çıkmak için tekrar ABD’nin ipine sarılırlarsa, bir önceki kuyudan daha derine itilmişler ve daha zorlu belalara duçar olmuşlar demektir.
AK Parti’nin her girdiği seçimden başarı ile çıkmasının sosyolojik tahlillerini bunca yıldır dinliyor, okuyoruz. Halk neden her şeye rağmen destek vermeye devam ediyor sorusu uzmanların cevabını aradığı temel sorulardan oldu. Birbiriyle zıt iki konuyu da, aynı özgüvenle sahiplenebilen bir iktidar neden hissedilir derecede oy kaybına uğramadı gibi sorular hepimizin gündemini sıkça meşgul etti. Çok fazla detaya girmeye gerek yok. Ancak ana başlıklarıyla hatırlamakta fayda var. Ergenekon, Açılım ve Çözüm süreçleri, AB ve ABD ile olan zikzak dolu ilişkiler, en az 2002’den 2012 yılına kadar FETÖ ile kurulan ittifak ve 15 Temmuz, Suriye ve Arap Baharı’nda göz göre göre düşülen tuzaklar, Barzani’ye verilen destek ve 25 Eylül Kürdistan bağımsızlık referandumu, iç göç, eğitimi binalara indirgemek, borçlanmada 15 yılda en az 3 kat artış gibi konular bu iktidar döneminde yaşanan gelişmeler olarak kayıtlara girdi. Peki, neden bir tanesi bile iktidarların düşmesine sebep olabilecek bu meseleler, AK Parti iktidarının halk nezdindeki desteğinin azalmasını beraberinde getirmedi? İşte tam da bu noktada yakın siyasi tarihimizi bir kere daha hatırlamamızda fayda var. Şifre iktidar yetkililerinin son zamanlarda CHP üzerinden “Tek Parti” dönemini ısrarla hatırlatmalarında gizli. Bütün bu atıflar bilinçli ve programlı bir şekilde yapılıyor. Salt siyasi değerlendirmeler değil bunlar. Boksörlerin ringde karaciğere çalışması tabiri var ya, iktidar da sürekli tek parti dönemine vurarak ayakta kalmaya çalışıyor. Daha doğrusu oradan besleniyor. Bu açıklamalar AK Parti’ye destek veren halk kesimlerinin zihninde tek parti dönemi uygulamalarını canlandırıyor. Şehitlikte alkol almak gibi olaylar ise dünü bugüne taşıyan örnekler olarak CHP’liler tarafından altın tepside iktidarın istifadesine sunuluyor. CHP’deki kimi elitistler Yakup Kadri’nin Yaban’ında yazdığı “Anadolu halkının ruhuna nüfuz edemeyenler” olarak iktidara ters açıdan destek veriyorlar. Bu şekilde davrananlar halkı anlamak istemiyorlar. Cahil diye aşağılıyorlar. Bütün bunlar da halkın yanlışları sorgulamasına fırsat vermiyor. Çünkü halk bu durumda öncelik sırasını değiştiriyor. Yakın tehlikeyi bertaraf etmek daha belirleyici ve öncelikli oluyor. Bu yüzden siyaset normalleşemiyor. Soğuk Savaş dönemi algıları bugünlere taşınıyor. İktidar nimetinden beslenen bazıları ise ellerinde bulundurdukları gücü “kazanılmış kale” olarak görüyorlar. Her şeye rağmen elde tutulmasının gerekliliğine inanıyorlar. Yanlış yapıldığını bile bile eleştirme cesaretini gösteremiyor, tenkitlere sabırla yaklaşamıyorlar. Ne yapalım yanlışlar var ama şu komünistler gelirse daha mı iyi olacak diyerek kendilerini haklı çıkarmaya çalışıyorlar. Oysa iki yanlışın bir doğru etmeyeceğini de bal gibi biliyorlar. Başlarını kuma gömüyorlar. Dünün yaşananlarından ibret almıyorlar. Bu devran ilelebet sürecek zannediyorlar. Adil davranmıyorlar. İş kendilerine gelince suçun şahsi olduğunu hatırlıyorlar. Bütün bu gerçeklerin yanında dün AK Parti’yi cansiperane savunan bazı toplumsal kesimlerin bugün sessiz kalmayı tercih ettiğini de bir kenara not edelim. Bu sessizlik yarın sandık başında farklı bir sonucun ortaya çıkmasına mı işarettir, yoksa eski korkular tekrar baskın mı çıkacak onu zaman içinde göreceğiz. Ancak bu ülkede kendisini nasıl tanımlıyorsa tanımlasın farketmez, siyasetle ilgilenen herkesin bilmesi gereken bir şey var. O da siyasetin kul hakkına doğrudan muhatap olunan bir alan olduğu gerçeğidir. Bunu dikkate almayanlar veya bu gerçeğe hakettiği ilgiyi göstermeyenler, büyük bir hatanın içine düşmüşler demektir. Hele dindar kimlikleriyle öne çıkanlar bir değil on kere kere dikkat etmek zorundalar. Çünkü din onlar üzerinden yargılanacak olursa vay geldi o “dindar siyasetçilerin” başına.
Güneydoğu Asya ülkesi Myanmar. Toplam nüfus 52 milyon. Budizm’e inanıyorlar. Bu nüfusun içinde -Myanmar Hükümeti kabul etmese de- Arakan bölgesinde 1 Milyon Rohingya’lı Müslüman yaşıyor veya yaşıyordu. Yıllardan beri zulüm altında inleyen, köşeye sıkıştırılmış, seslerini duyuramayan, çığlıkları arş-ı alayı titreten zavallı bir halk çaresizce sonunu bekliyor. Gözden ırak, gönüllerin yanına bile yanaşamayan bir yer burası. Ölümün kurtuluş, soykırımın ise sıradanlaştığı bir zulüm coğrafyası. Kimi BM yetkililerinin bile “dünyanın en çok zulüm görmüş olan ve bu zulümden kaçamayan halkı” olarak tanımladığı iki milyar Müslüman’a rağmen kimseleri olmayan, gözyaşlarının muson yağmurlarına karıştığı kimsesiz bir topluluk. Son günlerde sağda solda yayılan işkence görüntülerine, katliamlara insan olanın katlanması mümkün değil. Budist rahipler ibadet aşkıyla (!) soykırıma öncülük ediyorlar. Zulümden kaçan halkın sığınabileceği tek ülke ise Bangladeş. Orada da askerler kıyılarda bekliyor. Gelenleri tekrar denizin ortasına gönderiyorlar. BM eski Genel Sekreteri Kofi Annan’ın başkanlığını yürüttüğü Arakan Danışma Komisyonu bir rapor hazırladı. Raporda kısmen de olsa soruna doğru yaklaşan ifadeler var. ‘Vatandaşlık, serbest dolaşım, sağlık ve eğitim hizmetleri, insani yardım ve basına erişim hakkı tanımayı öngören tavsiyeler’ bu raporda yer alıyor. Ancak bütün bunlar katliamı durdurmaya yetmiyor. Sorunu herhangi bir sosyal meseleymiş gibi komisyona havale eden BM, başkaca yaptırımları uygulamayı gündeme almıyor. Zulümlerin durması için hiç kimse, hiçbir adım atmıyor. Hatta bu raporla birlikte Myanmar ordusunun saldırıları şiddetini daha da artırdı. Fütursuzca, alçakça herkesin gözünün içine baka baka katliamlara devam ediyorlar. Aslında Arakan’da Müslümanlar Bosna’nın kaderini yaşıyor. Boşnaklar nasıl Sırplara terk edilmişse, Rohingya’lı Müslümanlar da her türlü yasal (!) altyapısı Myanmar hükümetince hazırlandığı şekliyle, Budist rahiplerin kılavuzluğunda ordunun insafsızlığına bırakılmış durumda. Bugün Arakan’lı Müslümanların umutla beklediği bir şey yok. Sesimizi şunlar duyarsa belki bize el uzatır diye bel bağladıkları hiçbir kurum yok. İslam ülkelerinden ses seda namına bir işaret yok. Kadınların, çocukların, yaşlıların yardım dilenen gözlerinden etkilenenler yok. İslam İşbirliği Teşkilatı’na gelince, onlara da cevabı Mehmet Akif versin. İslâm’ı elinden tutacak, kaldıracak yok... Nâ-hak yere feryâd ediyor: Âcize hak yok!
İngiltere’de İşçi Partili Chris Williamson’un trenlerde kadınlara özel vagon önerisiyle birlikte Türkiye’de daha önce gündeme gelen “Pembe Metrobüs” tartışmaları yeniden başladı. Tabi ideolojik yorumlar da bu tartışmaların peşinden geldi. Öyle ki, bu yorumlar teklifin detaylarının anlaşılmasını maalesef perdeledi. Pembe Metrobüs uygulamasına karşı çıkanların gerekçelerinin başında, kadınların kamusal alandan tecrit edilmesi ve seyahat özgürlüğünün engellenmesi iddiaları geliyor. Hatta Pembe Metrobüs’le tacizcilerin değil, mağdurların cezalandırıldığı söyleniyor. Ayrıca bu şekildeki bir uygulamanın cinsel saldırıların meşru hale gelmesini sağlayacağı ve ayrımcılığı körükleyeceği gibi gerekçeler öne sürülüyor. Öncelikle ideolojilerden bağımsız yaklaşılması gereken bir konu ile karşı karşıya olduğumuzu hatırlatmalıyım. Japonya, Meksika, Rusya, Brezilya, Mısır, Hindistan gibi ülkelerde kadınlara özel toplu ulaşım araçlarının kullanılması bu gerçeği net olarak ortaya koyuyor. Bu da demek oluyor ki, gelişmişlik seviyelerinin veya inançların devletlerin bu kararı almalarında doğrudan bir ilişkisi yokmuş. İngiltere gibi demokrasinin beşiği olduğu iddia edilen bir ülkede bile kadınlar için böyle bir teklif yapılabiliyorsa, konuya peşinen hayır demek ve sorunu dar bir alana sıkıştırmak doğru olmaz. Bunun yanında kadınların “Pozitif Ayrımcılığa” tabi tutulmaları sadece yukarıda sayılan ülkelerde değil her toplum için kabul edilebilir bir yaklaşımdır. Ayrıca kadınlar için özel araç teklifine sadece taciz olayları üzerinden bakmanın da doğru olmadığına inanıyorum. Bu tür sapkınlıklar arızidir. Genelleme asla doğru olmaz. Pembe Metrobüs kadınların insan onur ve haysiyetine yaraşır biçimde seyahat etmelerini sağlamaya dönük bir tekliftir. Çocuklu, hamile ve yaşlı kadınların o kalabalıklarda Metrobüslere binmeleri zaten başlı başına bir sorun teşkil ediyor. Ayrıca bindikten sonra gidecekleri yerlere ulaşmaları ise başka bir dert oluyor. Her 3-4 araçtan birisinin kadınlara özel olması bu sorunu rahatlıkla çözebilir. İsteyen kadınlar bu araçları tercih edebilir. Kadınlara illa bu araçlara bineceksiniz diye bir dayatma da yapılmamalıdır. Bu araçları kullanmak istemeyenlere kötü gözle bakmak ise alçaklığın ta kendisidir. Sorun büyük, sorunun çözümü ise bu denli basit ve insancıldır. Yoğun saatlerde, balık istifi seyahat edilen durumlarda erkekler bile zorlanıyor. Kaldı ki kadınlar için kılığı, kıyafeti, düşüncesi ne olursa olsun bu şartlarda seyahat etmek daha da çekilmez oluyor. İstanbul gibi trafik probleminin çözüleceğine dair umutların -yapılan yatırımlara rağmen- gün geçtikçe zayıfladığı metropol bir şehirde Metrobüs kullanımı neredeyse zorunlu hale geldi. Öyleyse bu hizmet en sağlıklı şekilde nasıl olmalıdır sorusuna doğru cevaplar verilebilmelidir. Buradan kadın derneklerine sesleniyorum. Bu teklifi siyasi bir rant veya ideolojik bir hedef olarak değerlendirmek isteyenler varsa onlara bu fırsatı vermeyin. Öncülüğü siz yapın. Nasıl uygulanması gerektiğine dair kanaatlerinizi açıklayın. Bu konu erkeklerden çok sizlerin sahip çıkması gereken bir konudur. Kadın ve Aileden Sorumlu Bakanlığın olduğu yerde, neden erkeklerin bir bakanlığı yok sorusu gülünç oluyor değil mi? İşte Pembe Metrobüs talebi de Kadın bakanlığının varlığı kadar doğal bir taleptir. İnsan hak ve hürriyetleri açısından değerlendirilmelidir. Zorlama çıkarımlar yapmaya gerek yok.
Suriye’nin sıradan bir tuzak olmadığı konusunda artık herkes ittifak ediyor. Daha düne kadar Suriye’de yapılan yanlışların yılmaz savunucuları olanlar, Suriye’nin yakın tarihimizin en büyük baş belası olduğunu açıkça yazıp çizmeye başladılar. Hani bindiğin dalı kesmek, kendi ayağına sıkmak gibi deyimlerimiz var ya, işte Suriye konusunda bu deyimler bile içine düşürüldüğümüz girdabı açıklamaya yetmiyor. Onların bu açıklamalarına karşı, ‘bak yine dediğimize geldiniz” demek de doğru değil ki. Yaptığımız uyarılar hiçbir zaman nefsimizi tatmin için söylenmiş sözler olmadı. Her bir uyarı coğrafyamızın, milletimizin hakkını, hukukunu korumak adına dile getirilmişti. Suriye’de tuzağın büyüklüğü öylesine kendisini gösteriyordu ki, görmemek için özel bir gayrete gerek vardı. Onlar da bunu yaptılar. Tarihe karşı suç işlediler. Bilerek veya bilmeyerek yaptıkları manipülasyonlarla milletin doğruyu görmesini engellediler. Yapmayın, etmeyin diyenleri de zalimle işbirliği yapmakla suçladılar. İnsanlarımızı zalimler arasında tercih yapmaya zorladılar. Mezheplerin, ırkların düşmanlık için kullanılması gibi bir senaryonun göz göre göre kurgulanmasına sessiz kaldılar. Attıkları adımlar izan, insaf, öngörü, tarih, coğrafya bilgilerinden yoksundu. Akıllarını değil, duygularını rehber edinerek sorunları çözeceklerini zannettiler. İnsanlar zaten diken üstünde bir yaşam mücadelesi veriyordu. Zaten rejim kırk yıldır insanlara zulmediyordu. Bu bilinen bir gerçekti. Halkın rejim altında yaşadığı mağduriyetler öylesine kullanıldı ki, şimdi halk o günleri bile arar oldu. Fitne ortamıyla birlikte canları, malları, ırzları, namusları heder edildi. Yerlerini, yurtlarını terk ettiler. Sahillere vuran çocuklarının cesetlerine sarıldılar. Boğuldular. Birçoğunun mezarı bile belli değil. Balıklara yem oldular. Yetimler, öksüzler organ mafyalarının ellerinde alınır satılır hale geldi. Genç kızların hayatları karartıldı. Tepelerine inen kimyasal gazlarla aldıkları her nefesin nasıl ölüme dönüştüğünü bizzat yaşadılar. Onlar can derdindeyken, ırkçı emperyalistler onların kaçtıkları vatanlarında başka başka oyunlar planladılar. Şimdi artık küresel güçler Suriye’nin yerlisi (!) haline geldi. Buralardan gitmeyi düşünmüyorlar. Kendilerine maşalar buldular. Kahvelerini yudumlayarak ölüm senaryoları yazıyor, coğrafyamızı parçalama planlarını adım adım uygulamaya çalışıyorlar. Son günlerde yapılan bazı görüşmeler, ziyaretler sorunun çözümü için az da olsa umut veriyor. İran ve Rus Genelkurmay Başkanlarının ziyaretleri önemli olduğu kadar hayati de. En azından bundan sonra uyanık olunmalı. PYD’ ye ağır silahlar vererek terörü destekleyen ABD ile konuşmayı içimize sindirebiliyorsak, Kuzey Irak’taki bağımsızlık referandumunun en büyük destekçisi olan İsrail’le bu açıklamalarını aramızda sorun etmiyorsak, İran ile hayli hayli oturup sorunlarımızı konuşabilmeliyiz. Bu saatten sonra İran bölgesel krizleri kendi adına fırsata çevirmek gibi bir yanlışa düşecek adımlar atmamalıdır. Aynı zamanda Türkiye de Dimyat’a pirince giderken evdeki bulgurdan olma tehlikesi ile karşı karşıya kalacak, önü sonu belli olmayan maceralara girmemelidir. Türkiye ve İran’ın tek hedefleri bölgesel sorunların kendi mecrasında çözüme kavuşması için taşın altına birlikte el koymak ve sorumlulukları birlikte paylaşmak olmalıdır.
Nereden çıktı şimdi bu dediğinizi duyar gibi oluyorum. Bütün ABD Başkanları gibi Trump da Siyonizm’in hedef ve çıkarlarını korumak için iş başına gelmedi mi diye soruyor, Kudüs’ün İsrail’in başkenti olabileceğine dair açıklamaları bile oldu diyorsunuz. Peki, o zaman öyleyse seçildiği günden beri Trump’ın koltuğu neden sallanıyor olabilir acaba? Bu durumu nasıl yorumlamalıyız? Sözü uzatmayalım, isterseniz sorulara birlikte cevap bulmaya çalışalım. Bilindiği gibi Siyonizm’in “tüm dünyayı tek devlet çatısı altında toplamak” gibi bir gayesi vardır. Hatta BM’nin bile bu niyetle Siyonistler tarafından kurdurulduğu söylenir. Bir taraftan insanlığın kanını vahşi kapitalizmle emerlerken, diğer taraftan Komünizm’i desteklemelerinin altında dini inançların zayıflatılması hedefi vardır. Ayrıca Siyonizm İslam coğrafyasında 19 ve 20. Yüzyıllarda yaptıklarıyla zaten ortalığı kan ve gözyaşı deryasına çevirmişti. Özellikle 90’larda Yehova Şahitleri’nin faaliyetleri de sözde bütün dinlerin tek çatı altında toplanmasına dönük misyonerlik çalışmalarından başka bir şey değildi. Onlara göre dünyada tek devlet çatısı altında bir araya gelebilmek için toplumlardaki dini inançların ve milli anlayışların dejenere edilmesi gerekir. Yine toplumların kendi tarihlerinden miras olarak aldıkları değerlerin yozlaşarak başkalaşması ve içlerinin boşaltılması hedeflenir. Peki, bütün bunlarla Trump arasındaki bağlantı nedir? Yani Trump Siyonizm’in yol haritasına muhalefet mi ediyor? Bunu bir örnek üzerinden değerlendirelim. Hatırlanacağı gibi geçtiğimiz günlerde ABD’nin Virginia eyaletine bağlı Charlottesville şehrindeki ırkçı gösterilerde 1 kişi hayatını kaybetti, 19 kişi ise yaralandı. Protestocular Virginia Üniversitesi’nde düzenledikleri gösterilerde “kan ve toprak”, “tek halk, tek ulus, göçe son” sloganları atmışlardı. Olaylar Amerikan İç Savaşı’ndaki ayrılıkçıların komutanı General Robert E. Lee’nin heykelinin kaldırılması planıyla birlikte başlamıştı. Yaşananlar sonrası Trump “her iki tarafın da suçlu olduğu” açıklamasında bulunarak ‘tarafların sergilediği nefret, bağnazlık ve şiddeti kınadığını’ açıkladı. Ayrıca “her iki tarafta da iyi insanlar” olduğuna dair yorumlarda bulundu. Bu açıklaması ile yoğun tepki aldı. Irkçıları doğrudan hedef almadığı için eleştirildi. “Beyazların üstünlüğünü savunanların adından neden bahsetmiyorsun?” denilerek kendisine tepki gösterildi. Peki, Trump neden böyle davranıyor? Biraz detaylandıralım. Malumunuz Trump göreve geldikten sonra bazı otomobil firmalarına fabrikalarını ABD’ye taşımaları için baskı yapmıştı. Bu tavrıyla sonuç da aldı. Toyota, Fiat, Ford gibi üreticilere Meksika’daki yatırımlarını ABD’ye taşımadıkları takdirde rahat yüzü görmeyecekleri mesajı verdi. Bu tavrı ABD’deki işsizliğe çare adına attığı adımlardan biriydi. Trump bu yönüyle milliyetçi ekonomik politikalar uygulayacağını ortaya koydu. Ayrıca bazı Ortadoğu ülkelerine vize ve şu anda vazgeçilen Türkiye dahil birkaç havaalanından kabinlere tablet ve laptop yasağı da aslında yine onun milliyetçi tavrının yansımalarıydı. Bu şekildeki politikalarıyla ırkçılık izleri taşıyan işlere imza atan Trump, muhatap ülkelerin de az veya çok kendi çıkarlarını korumak adına milli davranışlar sergilemesine sebep oldu. Siyonistler; Trump bu hızla giderse dünyadaki dini ve milliyetçi anlayışların yeniden ivme kazanmasına sebep olarak tek dünya devleti hedefine zarar vereceğini düşünmeye başladılar. Dinler arası diyalog ve ılımlı İslam projeleriyle mesafe aldıklarını düşünen Siyonist çevreler, bu sert tavırlarıyla Trump’ın İslam dünyasının gözünü açacağı gibi bir endişe taşır oldular. İşte Trump’ı bu yüzden istemiyorlar. Öyle ki Trump artık siyah karşıtı aşırı sağcı, ırkçı Ku-Klux-Klan’ın liderleri tarafından teşekkür edilen bir başkan bile oldu. Yani bir tarafta kendilerini dünyanın efendisi gören Siyonizm’in ırkçıları var, diğer tarafta hem renk hem de medeniyet değerleri açısından kendilerini diğerlerinden üstün gören batılı ırkçılar var. Aralarındaki kavganın sebebi de, güç paylaşımından başka bir şey değil. İkisi de insanlığın ortak düşmanı. Peki, çözüm ne? Din, dil, ırk, renk, mezhep ayrımı gözetmeksizin bütün mazlumların, ezilenlerin ve sömürülenlerin yanında olmak. Değerini bilen için izzet de, onur da, şeref de mazlumlarla birlikte olmakta.
2019 seçimleri ile ilgili değerlendirmelerin sıklaşmasıyla birlikte, siyasetin dili de aynı oranda sertleşmeye başladı. Hele de 16 Nisan referandumuyla “ya hep ya hiç” gibi bir sonucun ortaya çıkması, siyasetin sorunlara yaklaşımını daha da ağır bir şekilde olumsuz etkiler oldu. Bu sert dil ve üslup öyle veya böyle bugüne kadar geldi ancak son zamanlarda toplum kullanılan dilden hayli rahatsız durumda. İnsanlarımız televizyonlarda siyasileri dinlerken yoruluyor. Bu durum siyaset kurumuna olan güveni gün geçtikçe azaltıyor. Siyaset umut olmaktan uzak bir kurum haline dönüşüyor. Milletimiz problemlerinin siyasiler tarafından çözülebileceğine dair inançlarını gün geçtikçe kaybediyor. Şayet siyasete olan güven bu hızla düşmeye devam ederse, bu sürecin sonunda toplumsal huzur ve barış en büyük zararı görür. Bir tarafta iktidar partisi yetkilileri her şeyin beyaz olduğunu, diğer tarafta kimi muhalefet temsilcileri ise her şeyin siyah olduğunu iddia ederek kendi taraftarlarını yanlarında tutmanın hedefini güdüyorlar. Bu kısır döngü öylesine hâkim durumdaki TV’lerdeki tartışma programlarında da manzara siyasi arenadan farklı değil. Ekranlarda bile ayni düşünceyi destekleyen isimleri yan yana oturtarak siyasetteki kamplaşmayı stüdyolara taşıyorlar. Uzlaşmayı değil ayrışmayı zihinlere yerleştiriyorlar. Kim kime daha iyi laf çaktı gibi değerlendirmeler konunun özünün anlaşılmasını engelliyor. Tartışma programlarının da gediklileri var artık. Ne söyleyecekleri, hangi yorumlarda bulunacakları belli olan bu isimleri dinlemek herkeste dejavu hissi uyandırmaya başladı. Sanki mevcut kişiler dışında farklı isimler yokmuş gibi bir hava oluşturuluyor. Farklı bir sesi ekranlarda görme ihtimalini artık konuşmuyoruz bile. Tabi yayına çıkarılacak isimler için de ayrı bir akreditasyon süreci mi uygulanıyor bilemiyoruz. Yayıncı kuruluşlar ya gerçekten bir baskı ile karşı karşıyalar, ya da işgüzarlık yapıp ağrımayan başımıza çaput bağlamayalım mantığıyla hareket ediyorlar. Her yayın sonrası yaşanan polemikler üzerinden troller harekete geçiyor. Kimse kimseyi dinlemek istemiyor. Herkesin tek derdi var, o da kendi takımının(!) galip gelmesi. Özel tasarlanmış sosyal medya hesapları manipülasyonun kitabını yazıyorlar. Bu yaklaşım kamuoyunun bilgilenme, farklı boyutları görme ve buna göre değerlendirme hakkını baltalıyor. Böyle bir toplum olması gerektiği şekliyle kendi gelişimini doğru bir zemine oturtabilir mi? Böylesine provoke edilmeye çalışılan bir toplumda bireylerin sağlıklı bir zeminde sorumluluk üstlenmeleri temin edilebilir mi? Ayrıca şu da bir gerçek ki siyaset kurumu için bu durumun herhangi bir mahsuru yok. Aksine bu tarz uygulamalar sorgulamalara izin vermediği için siyasetçilerin de işine geliyor. Sonuç olarak şu çok iyi bilinmeli ki, siyaset dili asgari saygı kurallarını dikkate almadan bu şekilde kavgacı, gergin ve hakaret dolu bir üslup ile var olmaya devam ederse, bu işin sonunda bu tarzda ısrar eden siyasi kişilikler mutlaka kaybedecek. Bu saatten sonra sakin olan, sorun odaklı konuşan, tahkir etmeyen, sabırlı olan ve ısrarla milletin dertlerini dillendiren siyasiler kazanacak.
Başlık rahmetli Durmuş Hocaoğlu’nun 2023 Dergisi’nin 15 Eylül 2009 tarihli 101. Sayısında verdiği uzunca bir mülakata ait. Sizin de benim gibi başlığı ilk okuduğunuzda yüreğinize hançer saplanmış hissine kapıldığınıza adım gibi eminim. Bu röportajı görene kadar Hocaoğlu’nu sadece duymuş ama herhangi bir eserini veya yazısını okumamıştım. Hele Beşir Ayvazoğlu’nun “Büyük kaybımız”, Erhan Afyoncu’nun “Türkiye beynini kaybetti”, Ahmet Kavas’ın da “İnşallah sevgili bir kul olan siz hocamızı Yüce Yaradanımıza uğurladık” yorumlarını okuyunca içimi bir eksiklik duygusunun kapladığını itiraf etmeliyim. Hocaoğlu ile her konuda aynı düşünmediğimi ama özgün bir düşünce insanı olduğunu bu röportaj vesilesiyle anladığımı da belirtmeliyim. Malumunuz şimdilerde “Yeni bir devlet kuruluyor” diyenler var. 2023’te, Lozan’ın Yüzüncü yılında Türkiye’nin bambaşka bir ülkeye dönüşeceği iddialarını dillendirenler var. İşte bu tartışmalar gündemdeyken, hem de 2009 yılı gibi Türkiye’nin bugün ile kıyaslandığında en azından algısal açıdan daha iyi olduğu bir dönemde, “Türkiye 2023 yılında mevcut olmayabilir” sözünü edebilen bir kişi her türlü ilgiyi sonuna kadar hak ediyor demektir. Şimdi yoruma girmeden Hocaoğlu neden böyle bir sonuca varmış onu anlamaya çalışalım. 28 Şubat sonrası “Bin yıl da sürse bu savaş devam edecek” diyene “Osmanlı’nın ömrü bile altı yüz yıl. Türkiye’nin önünde otuz yılı var mı diye hiç düşündü mü? “ diye soruyor. İslâmcılık düşüncesinin laikliğe karşı olan muhalefetini bir husumete dönüştürdüğünü, bu durumun devletin ele geçirilmesi fikrini öne çıkardığını ve devamında devletin hükmî şahsiyetine karşı da bir husumet hâlini aldığını iddia ediyor. Bence bu ifadeleri 15 Temmuz’da yaşadığımız ihanetle birlikte bir daha düşünelim. Ayrıca laikliği din düşmanlığına çevirenler de, bu sonuçtan üzerlerine düşeni almalı değil mi? Diğer taraftan İslamcılık düşüncesinin önceleri vakur bir şekilde karşısına dikildiği Batı ile anlaşılmaz bir şekilde “uyum” sağlamaya çalıştığını ve “Avrupa Birliği İşbirlikçiliği” yapmakta bir beis görmediğini ifade ediyor. Kozmopolitanizm – Yeryüzü Vatandaşlığı düşüncesinin “belirli bir vatan” fikrini reddettiğini Türk insanının böyle bir hastalığa tutulduğunu ve bunun sonucunun yıkım olacağını söylüyor. Cumhuriyet’in tasfiyesinin başlangıçta hissedilmeyeceğini, Türklerin hâlâ bir devletleri olduğunu düşüneceklerini, hatta “daha güçlü bir Türkiye” yaratıldığını sanacaklarını ancak yıkımın iş işten geçtikten sonra anlaşılacağını iddia ediyor. “Türkiye CoğrafyasınınGayritabiî” olduğunu, Birinci Dünya Harbi sonrası ancak Edirne ile Ardahan arasına sıkışmış bir alanı kurtarabildiğimizi ve “Türkiye’nin bu haliyle bıçak sırtında ayakta kalma mücadelesi” verdiğini belirtiyor. Avrupa Birliği’ne “onurumuz ile girmek” gibi masallara kulak asmadan ve en sert bir şekilde karşısında olduğunu, bir devletin var olmasının, o devletin mahiyetinden önce geldiğini, aksi takdirde üzerinde konuşulacak bir şey kalmayacağını söylüyor. Hükümranlığın “Açılım”da olduğu gibi yerel feodalliklerle ve kendi dışında da AB gibi “daha üst bir irade”lerle paylaşılması durumunda, böyle bir milletin sahici bir “millet” ve böyle bir devletin de sahici bir “devlet” olamayacağı yönünde kanaat ortaya koyuyor. “Türk’e ve Türkiye’ye bişeycikler olmaz” diyenlere “Türk’e olan olmuş da gören yok; saniyen, bu topraklarda yaşamış, saltanat sürmüş diğer kavimlere ne olduysa Türk’e de o olur, Türk’ün herhangi bir imtiyazı yok ki ve oluyor da nitekim.” diye cevap veriyor. “Bu coğrafya bütün büyük güçlerin son maçına çıktığı yerdir” diyor ve “Buradan dönerseniz küçülmeye başlarsınız, ine ine dibe iner ve kaybolursunuz…“ diye devam ediyor. “Burada bir düşersek, yüz yıl sonra bu topraklarda dilimizi konuşan insanlar kalmayabilir.” diye hepimizi derin düşüncelere salan ifadeler kullanıyor. Durmuş Hocaoğlu’nun bu sözlerinin üzerinden yaklaşık 8 yıl geçmiş. Söylediklerine katılanlar olabileceği gibi reddedenlerin olması da normaldir. Hatta kimi yorumlarının bazı gelişmelerle birlikte boşa düştüğünü iddia edenler de olabilir. Ancak bu süre zarfında yaşadığımız olağanüstü olayları düşündüğümüzde, ödediğimiz bedelleri hatırladığımızda, röportajda ifade edilen ilginç ve farklı değerlendirmeler üzerinde kafa yormamız gerektiği çok açık.
Bir konuyu iki gün üst üste konuşamıyoruz. Gündem baş döndürücü bir hızla değişiyor. Biri bitmeden diğeri başlıyor. Herkes bildiğini zannediyor, herkes her şeyin farkında olduğunu iddia ediyor ama problemlerimizin üstesinden bir türlü gelemiyoruz. Sürekli mevzi kaybediyoruz. Karşılıklı güven duygumuz zedelendiği için de toplumsal barışımızın altı oyuluyor. Futbol maçlarından tutunuz, televizyondaki tartışmalara kadar, ne olursa olsun galip gelmeye odaklanmış bir anlayışla günlerimizi geçiriyoruz. Bu başarılı (!) sonucun nasıl elde edildiğinin de kimse için bir önemi yok. Vurulanlar, kırılanlar, haklarına girilenlerin hepsi görev zararı olarak kabul ediliyor. Olur böyle şeyler denilerek, kul haklarına yapılan müdahaleler normal olarak görülüyor. Sürekli sorun biriktiriyoruz. Geride bıraktığımız günler problem mezarlığına dönüşüyor. Soru şu; birbirine hakareti iletişim metodu olarak seçenler ego tatmininden öteye geçebilirler mi? Eskiden TV’deki tartışma programlarından bir şeyler öğrenilirdi. Kamuoyu farklı bakış açılarından haberdar olur ve bilgilenirdi. Ancak şimdi bu mantıktan uzak programlar sözlü dövüş sanatlarından izleri ekranlara taşır oldular. O yüzden izlenme oranları düşüşe geçti. Çocukluğumuzda karşı komşumuz Halk partili İsmail amca idi. Sakalı göğsüne kadar inen, günde 5 vakit camiye giden ve bizi karşısına alıp Kelime-i Tevhidi öğreten bir büyüğümüzdü. Annemiz, babamız bir yere giderken bizi onlara emanet ederdi. Bizi kendi çocuklarından ayırmazlar, gözleri gibi bakarlardı. Çocukken kimin hangi partili olduğunun bizim açımızdan bir önemi yoktu tabi ama bugünden baktığımızda anlıyoruz ki, onlar farklılıkların düşmanlık sebebi sayılamayacağını bize yaşayarak gösteren büyüklerimizdi. 12 Eylül öncesi yaşanan sağ-sol çatışmalarına rağmen komşuluk hukukunu koruyan insanlarımız vardı. Evini, ailesini birbirine emanet edebilen komşular vardı. Bugün temel sorunumuz güven duygusunun zayıflamış olmasıdır. Hiç kimse gelinen noktayı hayatın normal akışı içinde kabul ederek teslim bayrağını çekmesin. Ortadaki yanlışlara boyun eğerek bu yanlışların ayakta kalmasına dolaylı da olsa rıza göstermesin. Birbirimizden farklı düşünebiliriz. Farklı yol haritaları ile sorunlarımızın çözülebileceğine dair önerilerimiz de olabilir. Bunlar normaldir. Önemli olan bütün bunları düşmanlık sebebi saymadan, her tartışmadan toplum için fayda çıkması umuduyla sorumluluk bilinciyle konularımızı konuşabilmektir. Önyargılardan arınmış bir bakış ile hareket etmek zorundayız. Bizler farklılıklarımızla bir milletiz. Her hal ve şart altında bir arada yaşamaktan başka seçeneğimiz yok. Ya nefret değil, saygı dilini kuşanacağız, ya da darmadağın olarak hem bugünümüzü hem de yarınlarımızı kaybedeceğiz.
Çoğu kimse ABD ve Avrupa arasında herhangi bir fark olmadığını hatta aynı olduklarını söyleyebilir. Medeniyet değerleri açısından bunun böyle olduğu doğrudur. Ancak bu durum her konuda ittifak edebildikleri anlamına gelmez. Bu aslında birbirleriyle benzeşen her ülke ve birlik için de geçerlidir. Değerlerin ortak olması yola beraber koyulmak için tek başına yeterli olmayabilir. Ortak zemini destekleyecek yeni alanları bulmak, kurmak ve geliştirmek gerekir. Ekonomi bu alanların başında gelir. Her ülke öncelikle kendi çıkarını korumak ister. Bu da anlaşılabilir bir şeydir. Ortak değerler elbette önemlidir ve işbirliği altyapısının motivasyon boyutunu sağlar. Ekonomi ise bu motivasyonun uzun soluklu olmasına yardımcı olur. Hal böyleyken aynı tarihi kodlara sahip ABD ile AB arasında Rusya’ya yaptırımlar üzerinden yaşanan tartışmalar, ortak değerlerin birlikte yol yürümek için başlı başına yeterli olmadığını gösteren önemli bir örnek oldu. Bu açıdan bakıldığında göreve geldiğinden beri kampanya dönemindeki Rusya bağlantısı üzerinden neredeyse koltuğundan olma noktasına gelen Trump kongrenin baskısıyla “Amerika’nın Düşmanlarıyla Yaptırımlar Yoluyla Mücadele Yasası”nı imzalamak zorunda kaldı. Bu imzayla birlikte Rusya, İran ve Kuzey Kore’ye yeni yaptırımlar uygulanması kararı alındı. Ayrıca Trump yarın vazgeçtim, yaptırımları hafifletiyorum diyemeyecek. Bunun için kongreden onay alması şart. Peki, bu kararın AB’yi ilgilendiren boyutu nedir? Rusya ile doğalgaz ve petrol projelerinde ortaklıkları bulunan Almanya, Hollanda, Fransa, Avusturya gibi ülkeler bu yaptırım kararlarından olumsuz olarak etkilenebilir. Enerjide dışa bağımlı olan Avrupa’nın sanayisi için bu durum tehdit oluşturabilir. Çünkü Rusya Avrupa’nın en önemli doğalgaz sağlayıcısı konumunda. Sonuç itibariyle AB üyesi ülkeler bu kararın doğrudan muhataplarıdır demek mümkündür. AB Komisyonu Başkanı Juncker’in karar sonrası; “ABD karşısında ekonomik çıkarlarımızı savunmalıyız ve bunu yapacağız. Düzenleme, Avrupa çıkarlarının altını oyacak bir şekilde uygulanırsa AB buna günler içerisinde yeterli ölçüde karşılık vermeye hazırdır.” ifadelerini kullanması çekişmenin daha da derinlere gidebileceğini gösteriyor. Eğer ABD Junker’in endişe ettiği şekilde denetimi sıklaştırır, kemeri daha fazla sıkarsa bu durum ABD-AB ilişkilerini doğrudan etkileyecek demektir… Rusya ile sorunlarını kısmen çözmüş olan Türkiye bu çok bilinmeyenli denklemi kendi lehine çevirebilir, hatta çevirmelidir. ABD ile AB arasındaki bu çekişmeyi bir fırsata dönüştürmelidir. Daha dengeli ve doğru adımlar atarak ABD’yi bölgede yalnızlığa itmenin yollarını bulmalıdır. ABD’nin Suriye üzerinden bölgeyi dizayn etme girişimlerini boşa düşürmelidir. Özellikle Almanya çıkarlarıyla çatıştığı için ABD’nin Ortadoğu politikalarından rahatsız. Bu durum bütün kriz alanlarında oyunların yeniden kurulmasını ve tansiyonun düşmesini sağlayabilir. Sükûnetin en fazla Türkiye’nin işine yarayacağı açıktır. Bulgarlar için Fener Rum Patrikhanesi’nin karşısına, Türkiye’nin ilk prefabrik yapısı olan Bulgar kilisesini bir gecede monte ettirip Yunanlılar ve Bulgarlar arasındaki rekabetten istifade etmeye çalışan Abdülhamit Han’ın bu tutumundan alacağımız dersler olmalı. Her kriz içinde bir fırsatı barındırır sözünü bir kere daha düşünmeli, edilgen değil, etken bir diplomasi yürütmeliyiz.
Üniversite sayısının artmasıyla birlikte üniversite mezunu olmak artık neredeyse bir mecburiyet gibi algılanmaya başladı. Hele hele kayıt dönemi olan bugünlerde üniversiteler müşteri pardon öğrenci çekmek için birbirleriyle kıyasıya bir yarış içine girdiler. Koca koca akademisyenler o televizyondan, ötekine koşarak ne kadar kaliteli (!) eğitim verdiklerine dair kamuoyunu ikna etmeye çalışıyorlar. Doğrudan böyle ifade edilmese de üniversiteliysen adamsın, değilsen işin zor mantığı pompalanıyor. Diploma verebilmek için canhıraş koşturan üniversiteler, verdikleri diplomanın mezuniyetten sonra tam olarak ne işe yarayacağına dair çok da anlaşılabilir açıklamalar yapamıyorlar. Bunun neticesinde işsizlikle birlikte doğru orantılı olarak artan diplomalı genç işsizler ordusu sadece ekonomik değer kaybına sebep olmuyor, aynı zamanda sosyal sorunları da tetikliyor. İş bulamayan dolayısıyla ayakları üzerinde duramadığı için evlilik planlarını sürekli erteleyen ve hayata atılmakta geciken gençlerin en verimli dönemleri bilinçsizce heba olup gidiyor. Bize de elimizde genç nüfus oranı ile övünmekten başka bir şey kalmıyor. Apartman katlarında, yüksek binalarda, ofis katı olarak kullanılabilecek mekânlarda oluşturulan sınıflar tam da işin kapitalist esaret boyutunu teyit ediyor. Kampus havasından uzak, otoyollara sıfır mesabesinde verilen ruhsatların mantığını anlamak gerçekten çok zor. Holdinglerin üniversite açma yarışına girmesini eğitime verdikleri değer olarak anlamak için çok çaba sarf ettim ama bir türlü buna kendimi ikna edemiyorum. Hepsi için elbette söylemiyorum ama öğrenci eşittir kolay ve garanti kazanç mantığının birçoğunun iştahını kabarttığını görmekten dolayı ilim adına, geleceğimiz adına utanıyorum. Eğitim de olsa işin elbette ekonomik boyutunun olduğunu biliyorum ama paranın ilimin önünden gitmediğine inananlar varsa, beni de ikna etmeleri için onlardan destek bekliyorum. Üniversite eğitimi ile ilgili hal böyleyken, diğer taraftan ekonominin motor gücünün ara eleman sınıfı olduğunu söylememize gerek var mı bilmem. Türkiye’nin en büyük ekonomik probleminin yakın gelecekte ara eleman sıkıntısı olacağını düşünüyorum. Şimdilik bunu tam olarak hissetmiyoruz. Bunun nedeni de Suriye’den, Orta Asya ve Uzakdoğu’dan gelenlerin bir şekilde bu açığı kapattıklarıdır. Yani biz şu anda işgücü ithalatı yapıyoruz ama İkinci Dünya Savaşı sonrası Almanya’nın yaptığı gibi değil. Kendi insan kaynaklarımızı verimli kullanamadığımız için plansız veya doğru planlanamamış ekonomik modellerle üretmediğini hoyratça tüketen bir mirasyedi gibi hareket ediyoruz. Yakın gelecekte terzilerimiz, oto tamircilerimiz Suriyeli, tesisatçılarımız, demir ustalarımız Uzakdoğulu, hasta bakıcılarımız veya sosyal hizmet görevlilerimizin çoğu Türkmen veya Özbek olursa bu benim için şaşılacak bir durum olmaz. Eskiden “eti senin kemiği benim” diye çırak olarak ustalara emanet edilen çocuklar vardı. Şimdi ne öyle ustalar kaldı, ne de çocuklarına çıraklığı layık gören aileler var. Bütün bunlardan sonra başlıktaki soruyu bir kere daha soralım; her genç üniversite okumalı mı? Cevabı vermeden önce üniversite eğitimin bir ülke için çok önemli olduğunu elbette ifade etmeliyim. Mezun olduktan sonra ülkesine, milletine, devletine, ailesine ve kendisine karşı olan sorumluluklarını bu yolla yerine getireceğine inanan her gencimiz üniversite okumalı ve bu gençlerimizin enerjisi doğru bir şekilde böylece değerlendirilmelidir. Ancak herkes de bilmeli ki, gençlerimiz üniversite mezunu olmadan da bütün bu sorumlulukları yerine getirilebilir, faydalı olabilir ve verimli bir ömür geçirebilirler. Hiçbir ana-baba toplumsal baskıya esir olup, üniversite okumak gibi bir düşüncesi olmayan evlatlarını dişlerinden tırnaklarından artırarak diploma almaya zorlamasın. Sonra da ben saçımı süpürge ettim, yemedim yedirdim, giymedim giydirdim diyerek dertlenmesin. Adamlık sadece diplomayla kazanılan bir şey değildir. Çocuklarını iyi tanır ve doğru yönlendirirlerse hem kendileri, hem de çocukları adına en sağlıklı işi yapmış olurlar.
“Büyük Kudüs Mitingi” Kudüs Fatihi Selahaddin Eyyübi 56 yaşında vefat etmeden önce, “Vasiyetim, ümmetin saadet ve huzurunu dilemekten başka bir şey değildir”diye bir beyanda bulunur. Gerçekten de onun fethettiği Kudüs özgür olduğunda ümmet huzur ve güven içinde bir yaşam sürmüştü. Ne zaman ki Kudüs işgal edildi, sadece Filistin değil, bütün İslam coğrafyası huzuru arar oldu. Ne zaman ki ilk kıble Mescid-i Aksa ile Müslümanların arasına Siyonist işgalciler girdi, sadece Filistin’in değil, bütün bir İslam coğrafyasının gözyaşları sel oldu, kanı oluk oluk akıtıldı. Çünkü Kudüs bu ümmetin kalbi gibidir. Tarihi akış, olayların seyri bunu bize hep teyit etmiştir. Dün Haçlı Seferleri’nin hedefinde Kudüs vardı. Bugün Büyük İsrail projesinin merkezinde de Kudüs var. Kudüs tam manasıyla düştü mü, İstanbul kuşatılmış, Kahire tükenmiş, Bağdat bitmiş, Şam’ın hayat damarları kesilmiş, Tahran perişan olmuş, Bakü umudunu yitirmiş, Saraybosna yâd ellerin insafına terk edilmiş demektir. Çünkü Kudüs ana gibidir. Hayırsız evlatları da olsa onlara kahretmez. Acıyı, derdi, sıkıntıyı kendi içinde yaşar da, onlara beddua etmez. Hep verendir, karşılık beklemez. Bütün okları kendi üzerine çeker de, tek evlatlarımın göğsüne bu namert hançerler saplanmasın diye sızlanır durur. Sabreder. Yalnız başına onur bekçiliği yapar da, yine de kimselere dertlenmez. Çünkü Kudüs taşıyabilene bir emanettir. Kudüs miracın durak noktası kutsal mabet Mescid-i Aksa’yı sinesinde barındıran, belirli bir dönem de olsa bütün Müslümanların günde 5 vakit yüzlerini döndüğü, arşı âlâya ulaşmanın merkezi ve peygamberlere yoldaşlık etmiş bir şehirdir. Özellikle son 120 yıldır Kudüs ve Filistin topraklarında kurgulanan oyunların, kurulan tezgâhların temelinde Siyonizm var. Bu süre zarfında Kudüs’ün Mescid-i Aksa’nın kaderi neyse yakın uzak fark etmez bütün mazlum coğrafyaların kaderi de aynı oldu. Hep gözyaşı, hep kan, hep acı… İşte son zamanlarda Kudüs’te, Mescid-i Aksa’da zulüm yine ayyuka çıktı. Müslümanların mabede girişleri ve ibadet etmeleri engellendi. Filistinlilerin acı haberleri bütün milletimizin yüreklerini yaktı. Pervasızlık, hukuk tanımazlık, hiçbir insani kaygıyı gözetmemek Siyonistlerin öteden beri karakteriydi. Bugünlerde bunu bir kere daha ispat ettiler. İşgal planlarında son aşamaya geldiklerini zannediyorlar. Yıldırmak, bıktırmak ve çaresiz bırakmak gibi her türlü stratejiyi uygulamaya koyuyorlar. Öldürüyorlar. Hapsediyorlar. Korku salmayı hedefliyorlar. En üstün ırk oldukları yalanına herkesin boyun eğmesini bekliyorlar. Küresel güçleri ellerinde oyuncak yaptıkları gibi 7 milyar insanın da kendilerine köle gibi hizmet etmesini istiyorlar. Ancak yanıldıkları bir nokta var. O da bu milletin zalime ve zulme karşı duruşudur. İşte bu duruşlardan birisi daha bu Pazar günü Yenikapı’da “Büyük Kudüs Mitingi” ile kendisini gösterecek. Saadet Partisi’nin öncülük ettiği ancak alanın sadece Türk ve Filistin bayraklarıyla donatılacak olması özenle alınmış bir karar olduğu hissediliyor. Bu hassas ve herkes tarafından takdir edilen yaklaşım yüzlerce STK’nın da mitinge destek vermesini temin etmiş. Neresinden bakarsanız bakın, bu milletin ortak dertlerde bir ve beraber olabileceğini gösteren önemli ve sonuç alıcı bir miting olacağı şimdiden hissediliyor. Milletimizin Filistinli kardeşlerinin yanında, zalimin karşısında olduğunu gösterecek böyle bir mitinge kimse kayıtsız kalmamalı. Tarihe not düşmek önemlidir ama düşülen notta kötü gidişi engellemesi muhtemel bir potansiyel varsa, işte o zaman bu not daha da önem kazanır. O gün ben de oradaydım demek insana ayrı bir onur katar. Ben de bu onurdan payımı almak istiyorum diyen herkes 30 Temmuz Pazar saat 17.00’da “Büyük Kudüs Mitingi” için Yenikapı’da olmalıdır.
Türkiye ile Almanya arasındaki kriz gün geçtikçe daha da içinden çıkılmaz noktalara doğru gidiyor. Bu süreç ısrarla böyle devam ettirildiği müddetçe her iki tarafın da bundan zarar göreceği çok açık. Almanya’da yaşayan Türklerin varlığı ve Almanların Türkiye’deki yatırımları düşünüldüğünde ‘karşılıklı bağımlılık’ durumu her iki ülkenin de göz önünde bulundurması gereken bir gerçek. Tansiyonun sürekli yüksek olması kimse için doğru bir strateji olmaz. Türkiye’nin ihracatında Almanya’nın önemi, Almanya’nın da dış yatırımlarında Türkiye’nin hatırı sayılır bir yer tutması herkesin daha titiz bir yaklaşım içinde bulunmasını zorunlu kılıyor. Zaman zaman AB ile yaşanan sıkıntılar Almanya üzerinden şekillense de, Almanya ile Türkiye arasında AB’nin kurulmasından önce yaşanan birliktelikler var. Yani aslında birbirini anlayabilmek için yeteri kadar altyapı ve tecrübe hazır. Almanya’da yaşayan milyonlarca Türk’ün Almanya’nın ekonomisine, sosyal hayatına kattığı artı değeri önyargıyla bakmayan herkes rahatlıkla görür. Almanya’nın bugünlere ulaşmasında oradaki soydaşlarımızın üstlendiği vazife gerçekten çok önemli. Hal böyleyken kriz oluşturan konulara bakıldığında aslında Almanya’nın Türkiye’yi anlamamak için özel gayret gösterdiği gibi bir endişeye kapılıyoruz. ya Almanya bütün bunları anlamı kendilerince malum şekilde taammüden yapıyor, ya da Türkiye’deki gelişmeleri, psikolojiyi ve algıyı okumakta sıkıntılar yaşıyorlar. bununla beraber alman yetkililer empati kurmaktan uzak bir yaklaşım içinde hareket ediyorlar. Örneğin; PKK’nın yıllardan beri bir anlamda kendisine üs olarak Almanya’yı kullanmasına ses çıkarmıyorlar. Türkiye tarafından aranan yüzlerce hatta binlerce ismin iade edilmesini akıllarının ucundan bile geçirmiyorlar. Ancak Türkiye’de suça karıştıkları iddiasıyla tutuklanan kendi vatandaşlarını alabilmek için ise tehditkâr bir üslup ile bu kişileri geri istiyorlar. Bu bakış bir tutarsızlık örneği değil midir? Hem PKK üyelerini, hem de 15 Temmuz sonrası içlerinde üst düzey isimlerin de bulunduğu, darbede parmağı olduğu iddia edilen kişilerin iadesini konuşmuyor, yokmuş gibi yapıyorlar. Bu durum belgeleriyle ortadayken Türkiye’nin bu tavırlarına karşı nasıl hareket etmesini bekliyorlar acaba anlamak, yorumlamak çok zor. Bazen Türk ve alman siyasetçilerin orada yaşayan soydaşlarımızı hem Almanya’nın hem de Türkiye’nin iç siyasi tartışmalarına dâhil etmek gibi bir yanlışa düştükleri oluyor. Bu hatayı yapmamak gerekir. Her iki devlet de Almanya’da yaşayan Türkleri bir köprü olarak görmeli ve kazanım olarak değerlendirmelidir. Türkiye’nin AB’ye üyelik süreci en başından bir oyundan ibaretti. Bunu şimdi herkes daha net anlıyor. Ancak yukarıda ifade ettiğimiz gibi Türkiye-Almanya ilişkilerinin tarihi arka planı var. Her ne kadar geçmişteki birliktelikler başarılı sonuçlar doğurmamış olsa da, bu durumdan alınacak derslerle bugünkü ilişkiler sağlıklı bir zemine oturtulabilir. Aksi takdirde her iki taraf da telafi edilmesi güç sonuçlarla karşı karşıya kalabilir.
Halet-i Nez. Ölüm hali. Sekerat vakti. Dünya ile ahiret arasındaki son nokta. Kalp atıyor, vücutta can var ancak dünyaya uzak, ahirete en yakın son aşama. Ruh bedenden ayrılmamış ama beden dışarıdan verilen komutlara kayıtsız. Kim ne derse desin, söylenenler idrak edilemediği için aksine tepkilerin verildiği zaman dilimleri bunlar. Yazıya böyle bir girişin amacı ne olabilir sizce? Neden böyle bir başlangıca ihtiyaç duyduk ki? Bütün bu ifadeler, bu hal neyi, kimi işaret ediyor acaba? Sizi çok merakta bırakmayayım. Şimdi İslam dünyasının içinde bulunduğu durumu tefekkür ettikten sonra yukarıdaki girizgâhı bir kere daha okuyunuz. Bir kere daha hep beraber aynaya bakalım. Ne dersiniz? Hepimiz aynı durumda değil miyiz? Aynı hal ile kendimizden geçmiş ve iradesiz bir beden olarak yaşamak gibi bir zillet ile günlerimizi geçirmiyor muyuz? Filistin’de, Arakan’da, Suriye’de, Irak’ta, Libya’da, Dağlık Karabağ’da, Doğu Türkistan’da, Yemen’de yani Müslümanların işgallerle, zulümlerle, soykırımlarla, iç savaşlarla boğuştuğu coğrafyalarda, yıllardır devam eden bu içinden çıkılmaz gibi görünen kısır döngüye, her gün bir yenisinin daha eklenmesi ancak ölü ruhların karşılaşabileceği bir durum değil midir? Sahi, Mescid-i Aksa neresidir? Kudüs kimin emanetidir? Bırakınız birimizin ayağına diken batmasını, yüreğimize saplanan hançerler de bizi uyandırmayacaksa, bu halimiz halet-i nez değilse nedir? Mescid-i Aksa’da cem olmak yasaklanıyorsa, ezanlar susturuluyorsa, daha hangi yapılacak şey bizi kendimize getirir ki? Veya altı oyulan, yıkıldı yıkılacak diye hesaplar yapılan Mescid-i Aksa hepimizin başına geçirildiğinde mi derin uykularımızdan uyanacağız? Aynı cemaatler, tarikatlar içinde bile kişisel hırsların sebep olduğu gruplaşmalarla öbek öbek ayrışarak sorunlarımızı çözebileceğimizi mi zannediyoruz? Kudüs’teki veya herhangi bir İslam coğrafyasındaki zulümlere, kuşatmalara böyle mi çare olacağız? Cibran’ın, ‘Her parçası kendini millet sanan, o bölünmüş millete yazık’ dediği gibi en küçük meselelerde bile ayrı baş çekerek mi Kudüs’ü özgür kılacak, Gazze’nin gözyaşlarını sileceğiz? Unutmayalım ki, etnik kimliklerimizi, mezheplerimizi düşmanlık sebebi sayarak içine çekildiğimiz tezgâhları göremez, kurulan tuzakları bozamaz, oyunların içinden çıkamayız. Bize hayat hakkı tanımayanlara karşı ölü taklidi yapıp, farklı düşüncelerimizden dolayı birbirimize karşı cengâver kesilirsek bu durum ancak zilleti daha da katmerli kılar. 300 yıldan bu yana sadece bizi değil, bütün dünyayı sömüren, zulmeden, katleden emperyalistlere ve insanlık düşmanı Siyonistlere karşı dili, dini, ırkı, mezhebi ne olursa olsun bütün ezilenler bir araya gelerek ancak başarılı olabiliriz. Bu çözüm açık bir şekilde ortadayken dininin anlamı selam ve esenlik olan bir inancın sahipleri daha kendi aralarında barışı inşa edemez, birbirlerini anlamak için çaba göstermez ve birlikte hareket edecek yöntemleri bulamazlarsa, yaşananların sorumlusu olmaktan kendilerini kurtaramazlar.
Irak’ın resmen bölünmesi artık çok uzakta değil. Barzani bağımsızlık referandumu için 25 Eylül tarihini açıklamakla bunu bütün dünyaya ilan etmiş oldu. Aslında bu son açıklama malumun ilanıydı. Zaten uzun zamandır zihinler bu duruma hazırlanıyordu. Bilindiği gibi Duhok, Erbil, Süleymaniye hâlihazırda bölgesel yönetimin sınırları içinde kabul ediliyor. Bu yerlerin yanında anayasal açıdan Bağdat yönetimine bağlı, Türkiye’nin de Misak-ı Milli çerçevesinde yakından takip ettiği Kerkük ve onun statüsünde olan diğer bölgelerin de referanduma dâhil edileceğinin açıklanması, bu sürecin daha da sorunlu geçeceğini gösteriyor. Zihinlerin hazırlanması bağlamında 14 Kasım 2016 tarihinde Rand Corporation tarafından “Bağımsız Kürdistan Raporu” yayınlanmıştı. Raporda ‘… biz açıkçası bağımsız bir Kürdistan’ın doğacağını öngörmüyoruz, ne Kuzey Irak’ta ne de başka bir yerde Kürt devletini savunmuyoruz.” denmiş olmasına rağmen raporun ilerleyen bölümlerinde tamamen kuzeyin ayrılığı üzerine değerlendirmeler yapılmıştı. Irak, İran ve Türkiye’nin bu duruma olası tepkileri yorumlanmıştı. Ayrıca aynı raporda ‘Kürtlerin bağımsızlık mücadelesinin yeni değil en az 100 yıllık bir altyapıya sahip’ olduğu söylenmişti. Diğer taraftan özellikle 1. Körfez Savaşı sonrası Irak’ın kuzeyinde oluş(turu)an fiili durumun bugünleri hazırladığı tespitleri yapılmıştı. Daha önce yine bu köşede “Türkiye Himayesinde Kürdistan” diye bir Mossad projesinden bahsetmiştik. Bu raporda da ‘Türkiye Kürdistan’ın kendisi için bazı faydalarını görmüş vaziyette’ denilmesi, Türkiye’nin yine aynı odaklarca farklı açılardan ikna girişimlerine maruz kaldığını gösteriyor. Aynı Kıbrıs müzakerelerinde olduğu gibi petrol ve gaz yatakları üzerinden Türkiye’yi kıskaca almaya çalışanlar, Kuzey Irak’taki gelişmelerde de Bölgesel yönetime yapılan ihracatı ve yine Barzani yönetiminin elinde bulundurduğu petrolün Türkiye’ye sağlayacağı faydalar üzerinden gelişmelere karşı sessiz kalmasını hatta destek vermesini hedefliyorlar. Bunun yanında ABD’nin referandum açıklamasına değil zamanlamasına tepki göstermesini, Rusya’nın tarihi süreç içinde bu gelişmeleri normal olarak görmesini, ‘yeni ortaya çıkan durum olmadığı’ açıklamasını referanduma doğrudan destek olarak yorumlamak yanlış bir çıkarım olmaz. Bir tek Almanya’nın ‘Irak’ın bütünlüğünü tehlikeye atmak, sınırları yeniden çizmeye kalkmak doğru bir yol değil ve bu Bağdat ile Erbil’de zaten var olan istikrarsız durumu daha da zorlaştırır’ açıklaması diğerlerinden farklılık arzediyor. Almanya’nın bu bakışını belirleyen ise kendi çıkarları için öngöremediği durumların ortaya çıkma ihtimalidir. Özellikle Katar krizi sonrası FETÖ’yü desteklediği iddiaları açıkça yazılan çizilen bazı Körfez ülkelerinin Türkiye’ye ders vermek adına Barzani’ye de aynı şekilde maddi ve manevi açıdan bonkör davrandıkları haberleri çok sık gelmeye başladı. Oyun içinde oyun karşısında bütün bu olanları değerlendirip ona göre hareket planı belirleyebiliyor muyuz emin değilim. Malumunuz Amerika ile aramızda son zamanların en önemli iki konusu Gülen’in iadesi ve ABD-YPG arasındaki ilişkiydi. Dün yapılan MGK toplantısında ‘PYD’ye verilen silahların PKK’da ele geçirildiğinin’ vurgulanması önemli bir açıklamadır. Ayrıca ‘Irak Kuzeyi Bölgesel yönetiminin aldığı referandum kararının hukuken ve fiilen uygulanamayacağı, bu teşebbüsün vahim bir hata olduğu ve istenmeyen sonuçlar doğuracağı’ açıklaması da dikkatlice takip edilmelidir. Türkiye bu süreçte bölgedeki paydaşlarını çoğaltarak elini güçlendirebilir. Aksi takdirde oldubittiler bizi gelecekte daha da sıkıntıya sokacaktır. Sınırlarımızda haritalar değişirse bu yakın gelecekte doğrudan bizi hedef alıyor demektir.
Millete ihanet edip, milletin kendilerine emanet ettiği silahları millete doğrultacak kadar alçalabilen, ruhları şeytana satılmışların giriştiği aciz bir kalkışmadır. Hırslarının esiri olmuş, insanların üzerlerine bomba yağdıracak, şarjörleri peş peşe boşaltacak kadar gözleri kararmış, ruhu uşak olanların kendi cehennemlerini inşa etmek için koşar adım batağa saplandıkları gündür. Beğen veya beğenme milli iradenin ortaya koyduğu sonucu silah zoruyla değiştirmeye çalışan, kendilerini milletin üstünde gören zavallıların topyekûn millete tosladığı gündür. Çözümü de, çareyi de bu milletle birlikte aramak yerine, millete kastetmiş odaklarla işbirliği yaparak millete ayar vermeye çalışanların çaresizce ve sefilce bittikleri gündür. Siyasi tercihlerden bağımsız bütün bir milletin evlatlarının kendi devletine, ülkesine, vatanına sahip çıktığı ve Milli Ruh’un şaha kalktığı gündür. Başkalarına köleliği özgürlük zanneden, milletin emir-komuta zinciri varken, başka odakların askeri olmak gibi bir zilleti kendilerine kabul ettirmiş acınası kişiliklerin yine bu millete boyun eğmek zorunda kaldıkları gündür. “Kim Var?” sorusuna sağına soluna bakmadan “Ben varım!” diye cevap verip, sonra da bu vatanın hakkını korumak adına candan da, tenden de geçenlerin heybetle arz-ı endam ettikleri gündür. Dindarı, dindar olmayanı, açığı, kapalısı, genci, yaşlısı, kadını, erkeği, sivili, askeri, şu veya bu etnik kimliğe mensup, bu veya şu mezhepten fark etmez bir milletin bütün fertlerinin Çanakkale’de, İstiklâl Savaşı’nda olduğu gibi kötülüğe, ihanete, zulme hep birlikte “Dur!” diye haykırdıkları gündür. Gecenin zifiri karanlığında, salâların gölgesinde, semaya yükselen avuçlarla, annelerin, ninelerin, dedelerin, eşlerin, kardeşlerin, ağzı süt kokan yavruların “Dua”ya durdukları ve hep birlikte iltica edilmesi gereken makama, gözyaşlarının rehberliklerinde sığınıp, başka kimseye boyun eğmeyeceklerini ilan ettikleri gündür. Birbirlerine düşürülmek istendikleri halde bu oyunlara gelmeyip, hangi partili ve hangi yaşam tarzına sahip olursa olsun bütün vatan evlatlarının, o engin ve derin sağduyusuyla, emaneti torunlarına taşımak ve üzerlerine düşeni bihakkın yerine getirmek için canhıraş mücadele ettikleri gündür. Yârdan, serden, anadan, evlattan geçip omuz verdikleri sancağın yere düşmesine izin vermeyenlerin kanlarıyla yeni bir destan yazdıkları gündür. Peki, 15 Temmuz’dan çıkartılması gereken mesajlar nelerdir? Bu millet o gün bu duruşuyla ne dedi? Herkesin dikkatini hangi noktaya çekti? ‘Bizi ayrıştırmayın, kamplaştırmayın, bizler farklılıklarımızla bir milletiz. Bu ülkede hep birlikte yaşayacağız’ dedi. ‘Biz millet olarak 15 Temmuz’dan ders aldık, siz vekalet verdiklerimizin tamamının da bu mesajı doğru olarak almasını bekliyoruz’ dedi. ‘Eğer mesajı almaz, birbirinizle çekişmeye, kin ve nefret diliyle konuşmaya devam ederseniz, doğru zeminde tartışmayı başaramazsanız, her biriniz bir tarafa çeker ve sorunlarımızı çözecek adımları atamazsanız, tankın, topun, tüfeğin, F-16’nın, ihanet şebekelerinin yapamadığını yapar ve koskoca bir milletin vebaline hep birlikte girmiş olursunuz’ dedi.
Onlar can korkusuyla bize sığınmışlardı. Yerlerinden, yurtlarından edilmişler, birgün belki tekrar döneriz diye umut ettikleri vatanlarından uzaklara düşmüşlerdi. Bu millet onlara kucak açtı. Politik hesaplara, yanlış atılan adımlara, küresel bilek güreşlerine bakmaksızın Suriyeli kardeşlerine el uzattı. Ancak şimdi buna kapkara bir leke sürüldü. Üstad’ın ‘Saf çocuğu masum Anadolu’nun’ diye tarif ettiği, adını kendisiyle bütünleşmiş ırmağının şahsında bu milletin varoluş mücadelesinden alan güzel Sakarya›mızdaki vahşeti ne tarif etmek, ne de kendimize anlatmak mümkün. Kelimelerin acıya boğulması tabiri bu olsa gerek. Sözün intihar etmesi böyle bir şey herhalde. Bir anne ve iki bebeği. Birisi daha gün yüzü bile görmemiş. İnsanlıktan çıkmış diyeceğim ama içinde insan sıfatı geçtiği için böyleleri için kullanmak bile rahatsız edici. Susmak bir çözüm mü o da belli değil. Bütün duyguların altüst olduğu, dumura uğradığı zaman dilimleri bunlar. Susarken çıldırsak, konuşurken delirsek unutur muyuz acaba bu olanları? Hiç yaşanmamış gibi davransak kurtulur muyuz vicdanlarımızın dinmeyen iniltilerinden? Bir de acıyı, kederi, utancı katlayan bir şey var ki, o da bütün her şeye rağmen katledilen annenin eşinin Suriye›deki yakınlarına olayı bir trafik kazası olarak anlatma isteği. Vefanın, edebin ve insanlığın dışa vurumunu tarif edin desek, budur denir herhalde. Acısını kalbine gömmüş, sadece kapılarını değil yüreklerini kendilerine açmış olan bu milletin evlatlarına tecavüzcü ve katil damgası vurulmasın diye mücadele ediyor. Öylesine kadir bilirlik gösterisi ki, utanmaktan başka bir şey gelmiyor elden. Tabi ki bu vahşet bütün bir milletin evlatlarına mal edilemez. 3 milyon cana, can olmuş, yoldaş olmuş bir milleti böyle alçakça olay elbette bir kalemde silip atamaz. Her toplum içinde yanlış yapanlar olabilir. Bu bizim için de, Suriyeliler için de geçerlidir. Ancak son zamanlarda Suriyeli sığınmacılara karşı yürütülen özel bir yıpratma kampanyası başlatılmıştı. Suriyelilerin bazı yanlışları üzerinden politik mevzi kazanmak isteyenler oldu. Aynı zamanda Suriyelileri kendilerine kurşun asker yapmak isteyenlerde. Kimsenin kalbini açıp bakma imkânımız yok ancak herkes bu vahşet üzerinden kendi adına aynaya baksın. Bu acıyı bir milat kabul etsin. 600 bin insanın hayatını kaybettiği, milyonlarca insanın evlerinden olduğu bir noktaya nasıl geldik sorusunu kendisine sorsun. İnsanlar bir şekilde ikna edilebilir ama tarih olup biteni hiçbir şeyi atlamadan ve kimseye iltimas geçmeden kayıt altına alır. Âcizane tavsiyem herkesin olup biteni önce kendi vicdanına danışmasıdır. Bu kahredici olay sebebiyle, Ortadoğu’nun bu hale gelmesinde bir şekilde pay sahibi olanlar, en azından kendi vicdanlarının sesine kulak versinler. Hala ısrarla biz her şeyi doğru yaptık diyorlarsa söyleyeceğim birşey yok. Allah selamet versin. O zaman hep beraber büyük mahkemenin kurulacağı günde hakkımızda verilecek hükmü bekleyelim. Yok, eksik yapmış olabiliriz. Hatalı kararlarımız olmuştur gibi bir muhasebe içine girerlerse en azından beklenir ki bundan sonrası için gurur yapıp yanlışlarında ısrar etmezler. #İnsanKalmakİçin öncelikle insan vasfını taşımak, yaratılıştaki hikmeti iyi anlamak gerekir. #İnsanKalmakİçin emanete gözü gibi bakmak, elinden, dilinden, belinden emin olmak şarttır. #İnsanKalmakİçin mazlumlar arasında din, dil, ırk, mezhep ayrımı yapmamak esastır. #İnsanKalmakİçin yetime, yolda kalmışa, ihtiyaç sahibine, çocuğa, kadına, yaşlıya, mazluma, aman dileyene, tanrı misafirine, kapına sığınana savaş zamanında bile dokunulmayacağını bilmek ve emanet ehli olmak gerekir.
O yıl Türkiye tam bir operasyon alanına dönüştürülmüştü. Öldürücü darbe vurulmak istendiği çok açıktı. Bütün sinir uçlarına tam teşekküllü saldırılar başlatılmıştı. Sanki birileri Türkiye’nin 1. Körfez Savaşı sonrası Irak’ta planladıkları duruma odaklanmasını istemiyorlardı. Irak’ın kuzeyinde 36. Paralel merkezi Irak yönetiminin idaresinden tamamen arındırılmıştı. Türkiye’ye, İran’a, Suriye›ye ve Irak’a dönük faaliyet yürüten bütün terör yapılanmaları her türlü lojistik desteği bu bölgeden doğrudan sağlar olmuşlardı. İşte böyle bir atmosferde Türkiye çok karanlık bir yıl yaşadı. İçerdeki gelişmeler yeteri kadar bizi meşgul etmeye yetti. Mafya hesaplaşmalarından tutunuz da, uluslararası uyuşturucu trafiğinin paylaşım savaşlarına, oradan etnik ve mezhepsel çatışma tezgâhlarına, suikastlere, operasyonlara, katliamlara varana kadar birçok alanda özel (!) tasarlanmış planlar devreye alındı. Gerçekten çok zor bir yıldı. Her yeni uyandığımız gün acaba bugün hangi olayla gündem karışacak endişesi ile güne başlar olmuştuk. Diken üstünde ve tedirginlik içinde yaşam mücadelesi veriyorduk. İlk sarsıcı haber Ankara’dan geldi. Uğur Mumcu aracına yerleştirilen bombalı düzenekle katledilmişti. Önemli bir gazeteciydi. Fikir işçisiydi. Vatanperverdi. İnandığını yazar ve savunurdu. Son günlerinde ABD, Avrupa üzerinde yoğunlaşmış, PKK’nın bağlantılarını ortaya çıkarmaya çalışıyordu. Çalışması bitmeden susturuldu. Ardından Adnan Kahveci’nin aracıyla ters yöne girdiği ve kızı ve eşiyle birlikte hayatını kaybettiği haberi duyuldu. Onun da Kürt sorunu üzerinde çalışmalar yaptığı biliniyordu. Ters yola mı girdi yoksa kasten sokuldu mu sorusu bugün bile cevaplanabilmiş değil. Onunla aynı partiye mensup olmayanlar dahi onu sever, sayar, hakkını teslim ederdi. O da verimli olabileceği bir dönemde tartışmalı bir kazayla aramızdan ayrıldı. Bu sefer Şubat ayında Jandarma Genel Komutanı Orgeneral Eşref Bitlis’in kayıtlara kaza olarak geçen şehadeti gündeme bomba gibi düştü. Rapora göre uçaktaki buzlanma kazanın ana gerekçesiydi. Oysa sonradan anlaşılan duruma göre, kazanın nedeni tam olarak bulunamadığı (!) için dosyayı kapatmak adına rapora buzlanma yazılmıştı. Bitlis Paşa’da tesadüf o ki, terör konusunda çalışmalar yapıyor, Çekiç Güç’ün gönderilmesini istiyor, İncirlik’ten kalkan uçakların PKK’ya yardım taşıdığını söylüyor ve terörün milli bir programla son bulacağını savunuyordu. Sonra Orta Asya ziyareti sonrası Cumhurbaşkanı Özal’ın görevdeyken kalp krizinden vefat ettiği haberleriyle güne uyandık. Yıllar sonra iddialar üzerine savcılık kararıyla mezarı bile açıldı. Bütün açıklamalara rağmen onun ölümü ile ilgili tartışmalar da hala devam ediyor. İşin ilginç tarafı Özal’ın da son günlerinde PKK’nın süresiz ateşkes ilan edeceğine dair görüşmeler içinde olduğu ve bu yönde çalışmalar yaptığına dair bilgiler vardı. Ateşkes tartışmaları ve teröre çözüm arayışları devam ediyorken, Mayıs 1993’te PKK süreci tam sabote edecek bir adım attı. Bingöl- Elazığ karayolunda 33 silahsız askerimiz şehit edildi. Türkiye ayağa kalkmıştı. Terör yürekleri bir kere daha yerlerinden sökmüştü. Ve son olarak her Temmuz ayında yürek yangınlarımızın yeniden alevlendiği Madımak ve Başbağlar katliamları ustaca (!) provokasyonlarla gerçekleştirildi. Artık bu zirve noktaydı. 1980 öncesi yaşananlar üzerinden toplumsal fay hatlarının nerede harekete geçeceğini bilenler, işi şansa bırakmak istemiyorlar ve tam bir iç savaş ortamına sürüklenmemizi hedefliyorlardı. Ancak çok şükür hedeflerine ulaşamadılar. Yani bütün bu olanlarla bugün çok daha iyi anlaşılıyor ki, 1993 yılında gerçekten ipten dönmüşüz. Milletimiz böylesine badireli bir dönemi hangi etnik kimlikten ve mezhepten olursa olsun engin ferasetiyle bozmuştu. Bugün millet olarak ihtiyacımız aynen 1993 yılında olduğu gibi aynı feraseti kuşanmaktır. İktidarıyla, muhalefetiyle siyaset kurumunun üzerine düşeni yapamadığına dair endişeler gün geçtikçe artıyor. Provokasyonlara karşı maalesef o günden daha güçlü yapıda değiliz. Kamplaşma, kutuplaşma karabasan gibi toplumun üzerine çökmüş durumda. Şimdi hep beraber önce susmayı başarmalı, sonra akl-ı selim ile durum analizini sağlıklı bir şekilde yapabilmeliyiz. Ana sorumlunun iktidar olduğu muhakkak ancak felaket geldiğinde kimse sen iktidarsın veya muhalefetsin şöyle çekil kenara demeyecek. Sonuçta hep beraber aynı akıbetle yüzleşmek zorunda kalacağız. Ve hiçbirimizin gidebileceği başka bir yer yok.
Herkesin bu soruyla ilgili farklı fikirleri olabilir. Cevapların içinde dış politikayı ilgilendiren, iç politik adımları içeren, ekonomik modeller öneren, sosyal yapıya atıf yapan tekliflerin olması beklenir. Bendeniz bugün bu alanların tamamını doğrudan veya dolaylı açıdan ilgilendiren ama hak ettikleri değeri bir türlü veremediğimiz başlıklardan bahsedeceğim. Bunlar; Tarım, Hayvancılık ve Gıda. Son yıllarda etten tutunuz da, buğdaya, şekere, bakliyata varana kadar, temel gıda maddelerini ithal eder noktaya gelmiş isek, içinde bulunduğumuz durumun tespitini bir an önce doğru bir şekilde yapmak zorundayız. Yarın olağanüstü şartlarda iaşe teminini nasıl, kimlerden, hangi koşullarda sağlayabileceğiz sorusunu düşünmemiz şart. Bize bir şey olmaz diyenler varsa, sağlıklı gıdaya ulaşım konusunun ne denli önemli olduğunu, asker zehirlenmeleriyle olası savaş durumunda karşılaşma ihtimalimiz üzerinden bir kere daha düşünsünler. Maalesef bugün uzun vadeli gıda üretim programlarını doğru bir şekilde yapamıyoruz. Tohumda dışa bağımlıyız. İç piyasada et fiyatları mı yükseldi, hemen ithalat yaparız sorun çözülür diye pansuman tedbirlere başvuruyoruz. Temel gıda maddelerindeki ithalat bağımlılığımız her geçen yıl bir önceki seneyi aratıyor. Buğdayda, şekerde, bakliyatta marketlerin raflarını Meksika’nın, Nepal’in, Srilanka’nın, Hindistan’ın, Brezilya’nın, Arjantin’in, Kanada’nın, Burma’nın ürünleri doldurmuş durumda. Bir de genetiği değiştirilmiş gıdaların denetimden uzak bir şekilde sofralarımıza kadar ulaşması diye bir tehlike var ki demeyin gitsin. Şu soruyu hep beraber kendimize bir kere daha soralım. Gıda gibi olmazsa olmaz bir alanda ithalat yapmazsa ihtiyaçlarını karşılayamayacak bir ülkede, cari açık ve dış ticaret açığı ile mücadeleden başarı ile çıkmak ne kadar mümkün olur? Gelişmekte olan ülkelerin illa da dış finansmana ihtiyaçları varsa, borçlanmada ana gayeleri, dışa bağımlılığı asgariye indirecek yatırım planlamalarını alınan borçlarla hayata geçirmek olmalıdır. Aksi durum ithalat lehine kısır döngü anlamını taşır. İthalata bağımlı olmak demek siyasi, sosyal, ekonomik ve kültürel açılardan müdahaleye her daim açık hale gelmek demektir. Plansız ithalat başkalarının sanayisini, çiftçisini sübvanse etmek olur. Tarımda çalışan nüfus oranını AB standartlarına çekeceğim diye üretime kotalar koyarak bunu gerçekleştirmeye çalışmak binilen dalı kesmektir. AB ülkelerinin tarımda teknolojiyi çok iyi kullanmalarının yanında, çiftçiye verdikleri değeri doğru okumamız gerekir. Bir diğer konu da AB’nin sosyal yapısıyla bizim sosyal gerçeklerimiz arasındaki farklılıkların doğru bir şekilde değerlendirilme zorunluluğudur. İzleyenler bilir. Mandıra Filozofu filminde bir sahne trajikomik durumumuzu net bir şekilde ortaya koyar. Kuyudan çekilen kaynak suyunu içmek istemeyen yatları, katları olan bayanın iğrenerek ‘siz suyu kuyulardan mı içiyorsunuz? Bizim suyumuz Paris’ten geliyor.‘ demesi dur dur ağla cinsinden bir repliktir. Sonuçta bir ülke nasıl ayakta kalır sorusunun cevabı açıktır; her açıdan kendi ayakları üzerinde durabilmek. Ne demiş atalarımız; “Elden gelenle öğün olmaz. O da vaktinde bulunmaz”
Akdeniz’de Türkiye için hayati derecede önemli olan iki nokta var; birincisi Kıbrıs ikincisi Gazze. Her ikisi de şu anda tehdit altında. Bütün güvenlik stratejilerini alt alta, yan yana, üst üste koysak dahi denklemin içinde Kıbrıs’ta siyasi ve askeri varlığımızı muhafaza etmek yoksa ülkemizin güvenliğini garantiye almamız mümkün olmaz. Bu gerçek gün gibi ortadayken şu günlerde İsviçre’de yürütülen görüşmelere bakıldığında BM’yi, AB’yi yanına alan karşı tarafın her teklifinin altında adadaki Türk varlığına son vermek olduğunu görüyoruz. Mesela özellikle Türkiye’nin garantörlük hakkından vazgeçmesi gibi bir talep bile başlı başına ne demek istediğimizi anlatabilir. AB üyesi bir Yunanistan, 2004 Annan referandumu sonrası verilen bütün sözlerin aksine, adanın tamamını temsilen Kıbrıs Cumhuriyeti olarak AB’ye alınmış bir Rum kesimi, garantör olarak AB çatısını zaten güle oynaya kabul ediyorlar. Diğer taraftan adadaki askeri gücümüzün tamamen sona erdirilmesi talebi de, bu sinsi oyunun öldürücü darbesi olarak ortaya çıkıyor. Hal böyleyken Türk tarafının asker sayısını yüzde seksen oranında azaltılabileceğini tartışmaya açması dahi, askeri tamamen çekmekle aynı kapıya çıkar. Suriye ve Irak’taki yaşanan gelişmelerle güney sınırımızda içine düşürüldüğümüz güvenlik bunalımına, bir de Kıbrıs eklenirse bunun altından ülke olarak kalkma imkânımız olmayabilir. ABD’nin, Rusya’nın hatta birçok AB üyesi ve farklı bölgelerden ülkelerin Akdeniz’de olabilmek için attıkları adımları, yaptıkları fedakârlıkları (!) gördükten sonra Türkiye’nin Kıbrıs’ta çözüm adı altında pozisyonunu zayıflatması veya mevcut durumundan vazgeçmesi intiharla eşdeğer bir yaklaşım olur. Türkiye Kıbrıs için sigorta da, peki Gazze nasıl Kıbrıs’ın sigortası oluyor? Onu da şöyle ifade etmeye çalışalım. İsviçre’deki müzakerelerde Rum tarafı Temmuz ayı ortalarında Akdeniz’de petrol ve gaz aramaya tekrar başlayacağına dair açıklamalar yapıyor. Bu durum ‘gaz havucuyla’ Türkiye’ye psikolojik baskı yapmak anlamını taşıyor. Peki, bu konuda Rum tarafının müttefiki kim,  İsrail. İsrail ve Rum kesiminin kendilerine ait olduğunu iddia ettikleri petrol ve doğalgaz yataklarının önemli bir kısmı aslında Gazze şeridinin dolayısıyla işgal altındaki Filistin topraklarının kıta sahanlığında yer alıyor. Yani bu yatakların Filistin’e ait münhasır ekonomik bölgeler olarak değerlendirilmesi gerekiyor. Bugün ambargo ve abluka altında günde yirmi saate varan elektrik kesintileriyle mücadele eden, ilaç sıkıntısından dolayı mücadele edilebilir hastalıklardan dolayı insanların hayatını kaybettiği, açık hava hapishanesine dönüşen özelde Gazze genelde Filistin kendi ayakları üzerinde durabilirse bir denge unsuru olarak denklemdeki yerini alabilir. Çok zor dediğinizi duyar gibi oluyorum. Ben de biliyorum zor olduğunu. Ancak Filistin’in işgalden kurtulması İsrail ve Rum kesimi arasındaki işbirliği alanlarını sıkıntıya sokacak ve Akdeniz bizim için daha güvenli bir deniz halini alabilecektir. Sonuçta ilk hedefimiz Kıbrıs’ta 1974 sonrası elde ettiğimiz zaten hakkımız olan kazanımlara sahip çıkmak ve Filistin’deki işgale son vermek için diplomatik atak başlatmak olmalıdır.
Dertlisiniz. Bazen uzaklara dalıp dalıp gidiyorsunuz. Umutsuzluğun yanlış olduğunu biliyorsunuz ama arada bir ümitsizliğe kapılıp tehlikeli sulara teğet geçtiğiniz de oluyor. Dünyada olup bitenlere şahit oldukça, “Ya Rab bu uğursuz gecenin yok mu sabahı?” der gibi yakarış halindesiniz. Zulümler, haksızlıklar, adaletsizlikler, açlık, sefalet, acı, kan, gözyaşı, çaresizlik, ahlaki yozlaşma ve maddeye tapınma gibi olumsuzlukları gördükçe bazen yaşadığınıza utanıyorsunuz. Bütün bunlara rağmen, ye’se kapılmıyor çözümün mümkün olduğuna inanıyor ve mücadeleden vazgeçmiyorsanız, üzülmeyiniz. Bayramları bayram gibi kutlayacağınız günler yakındır. ‘Sizin de Bayramınız Mübarek olsun’ Yanı başınızda oluk oluk kan akıyor. Her gün patlayan bombalar ancak ölü sayılarının çokluğuyla gündemlere girebiliyor. Bebeklerin sığınağı annelerinin yürekleri değil, sahiller olmuş durumda. Can korkusuyla kaçarken oyuncak botlara istif edilenler insan mı, yoksa başka bir şey mi sorusunu kendinize sormadan edemiyorsunuz. Bazen duygularınızı yitirdiğinize, robot gibi tekdüze tepkiler verdiğinize dair endişeler içinizi kaplıyor. Her şeye rağmen bu şekilde iç dünyanızda sorgulamalar yapabiliyorsanız; Unutmayınız hala insansınız demektir. ‘Sizin de Bayramınız Mübarek olsun’ Bazen ‘Böyle gelmiş böyle gider’ gibi klişe tabirleri sıkça duyduğunuz oluyor. ‘Sen mi değiştireceksin bu bozuk düzeni’ diyen şeytanın sağdan yanaşan telkinlerini işitiyorsunuz. Yüz sene yaşasam da sonunda hesap yok mu diye düşünüyor, dünyada varoluş hikmetinizi tefekküre koyuluyorsunuz. Ee bu dünyanın sonu varsa, başka bir başlangıca açılan kapı da var demektir sonucuna böylece ulaşıyorsunuz. O kapıdan güven içinde geçmenin yolu da buraya bağlı diye çıkarımlarda bulunuyorsunuz. “Sultan Süleyman’a kalmayan dünya”da “Baki kalan bu kubbede bir hoş sadâ imiş” diyerek sonsuz olana teslim olup, dünya tarlasını doğru sürmeye karınca kararınca gayret ediyorsunuz. İşte böylesine bir süreç, ruh dünyanızda fırtınalar koparıyorsa, korkmayın, endişelenmeyin, doğru yoldasınız; ‘Sizin de Bayramınız Mübarek olsun’ Her şeye ve her türlü olumsuzluklara rağmen bayramlar önemli bir fırsattır. Sıla-i rahimdeki hikmeti aramalı, bulmalı, buluşabilmeli onunla. Yıllardır görüşülmeyenler varsa ilk selamı veren olmalı. Kucaklamalı. Yeni ve özel bir sayfa açmalı. Muhatabının gözlerinin ta içine bakmalı. Tebessüm etmeli. Rahmeti, bereketi iliklerine kadar yaşamayı arzulamalı. Göz pınarları harekete geçerse de direnmemeli. Umulur ki yere düşen bir damladan yeni umut filizleri hayat bulur ve kurtuluş için bir umut doğar. Bir kere daha kuşanmalı insan hayatı ve sorumluluklarını. Daha da bir sarılmalı dostlarına, arkadaşlarına, sevdiklerine. Bir kere daha Bismillah diyebilmeli her şeye. Dostlar, bugün Ramazan Bayramı. Bir yanımız hüzün kaplı, diğer yanımız sevinç. Hüzünlüyüz çünkü umutla beklediğimiz on bir ayın sultanından ayrıldık. Sevinçliyiz ayrılığın acısını Bayram ile hafifletiyoruz. Hayat kısa, yol uzun ve ‘dünya bir gün gül bahçesine dönecek’ bunu unutmamalıyız. Bayramınız Mübarek olsun.
Devlet sırrı namustur. Hele bizim gibi gelenek sahibi, dünyaya söyleyecek sözü olduğunu iddia eden, kurduğu devletlerle tarihin akışını değiştiren, büyük bir mirasın bakiyesi olan bir devlet için ‘Sır’ kavramı daha da önemlidir. Bu sırları devleti zafiyete uğratmak maksadıyla kasten ortalığa saçanların sıfatları da bellidir. Bunu bir tarafa not ettikten sonra sormamız gereken soru şudur; ya devlet sırrını koruyamamış, kendi içinde düştüğü yanılgılar ve güç savaşları sebebiyle bu sırların ifşa edilmesine sebep olduysa o zaman ne yapacağız? Kimden hesap soracağız? Aslolan öncelikle devletin kendi sırlarını koruyacağı mekanizmaları oluşturması, muhafaza etmesi ve kurumlarının altyapısını buna göre dizaynı değil midir? Diğer taraftan sır denildiğinde istihbarat örgütleri akıllarla gelir. Bu yapılar ülkelerin can damarlarıdır. Günümüz dünyasında bunun önemi daha da bir artmış ve belirleyici olmuştur. Teknolojik gelişmeler, iletişimdeki hız ve rekabetin çeşitliliği istihbarat teşkilatlarına çok önemli görevler yüklemiştir. Bizde ise isminin önüne ‘Milli’ sıfatını verdiğimiz birkaç kurumdan birisidir; Milli Güvenlik Kurulu, Milli Savunma, Milli Eğitim gibi. Dolayısıyla adından da anlaşılacağı gibi istihbarat teşkilatı iktidarıyla, muhalefetiyle uluorta tartışma malzemesi yapılacak bir örgüt değil, siyaset üstü değerlendirilmesi gereken bir kurumdur. Siyasi tartışma alanlarına olabildiğince sokmamak ve özel durumunu korumak şarttır. İstihbarat da hata yapabilir, yanlış adımlar da atabilir. Sonuçta onları da idare edenler insanlardır. Ancak hataların, yanlışların düzeltilmesi bu kurumun kamuda her şeyiyle tartıştırılmasıyla olmaz, olmamalıdır. Hal böyleyken diğer ülkelerin istihbarat örgütlerinin ortalığa saçılan faaliyetlerine laf söylemekten imtina edenlerin, yapılanları çoğu zaman büyük devlet refleksi olarak kabul edip anlayışla karşılayanların, kendi ülkelerinin istihbarat örgütüne de, en az onlara gösterdikleri anlayışı istemek bu milletin hakkıdır. İstihbarat denildiğinde konuya daha teenniyle yaklaşmak, kurumun korumak zorunda olduğu hassas pozisyonunu göz önünde bulundurmak gerekir. İstihbaratın yanlışları ile ilgili ne kadar haklı olduğunuzu iddia ederseniz ediniz, derdiniz üzüm yemekse bilmelisiniz ki, istihbarat teşkilatınızı açık tartışma konusu yaparak bunu elde edemezsiniz. Eğer bunu yaparsanız bilerek veya bilmeyerek ülkenizi dış müdahaleye açık hale getirmiş olursunuz. İstihbarat yapınız başkalarının masasında tartışılır olursa milli güvenliğiniz sıkıntıda demektir. İşte aradaki bu devlet, siyaset, iktidar, muhalefet dengesi doğru bir şekilde muhafaza edilmelidir. İktidarlar geçici, şahıslar fani kıyamete kadar yaşayacak olan da bu millet ve devlettir ve istihbarat teşkilatının bu süreçteki görevi ise vazgeçilmezdir. Her ‘sır’da mutlaka adalet bakışı esas olmalı, “Ne zulme uğrayınız, ne de zulmediniz” anlayışı çıkış noktası olarak belirlenmelidir. Adil olan mutlaka kalıcı olur. Bizde asıl gaye toplumsal ve uluslararası barışı tesis etmek ve korumaktır. ‘İstiyorsan sulhu salah hazır ol cenge’ ifadesi bunu sağlamak için güçlü olmayı vurgular. Unutmayalım ki, devletler sırlarıyla kaimdir. Bu sırları ister iktidar olsun, ister muhalefet fark etmez, siyasi hesaplaşmaların malzemesi haline getirirlerse, büyük bir gafletin içine düşmüş olurlar ve tarih bir gün mutlaka gaflete düşenlere bedelini ödetir.
Kuşatma son hızla devam ediyor. Çok önemli bir stratejik zafer olarak takdim edilen Süleyman Şah Türbesi’nin taşınmasının da bir tuzak olduğu ortaya çıktı. Bu konuda da aldatılmışlığımız tescil edilmiş oldu. Gelinen durum DAEŞ’in bu bölgede özel görevli olarak kurgulanan bir örgüt olduğunu, bir kez daha net olarak görmek isteyen gözlere alenen gösterdi. Türbeyi ve orada saygı nöbeti tutan askerlerimizi DAEŞ’in taciz ve saldırılarından koruma hedefi taşımanın ana gerekçesiydi. Türbenin eski yeri Münbiç’tekiKarakozak bölgesiydi. Şimdi sınıra sıfır nokta olan Eşme’ye taşındı. Alayı vala ile çok önemli bir marifet olarak sunulan bu taşıma demek ki bizi oradan uzaklaştırmak için tasarlanmış bir oyundan ibaretmiş.  Bunu bugün daha iyi anlıyoruz. Çünkü geçen 2 yılın ardından türbenin bulunduğu eski bölgeye ABD tarafından 3 ayrı üs kuruldu. Türbe taşınmadan önce gerek ABD makamlarının bilgilendirildiği, gerekse de PYD’nin haberdar edildiğine dair çok şey yazılıp söylenmişti. Yani gelinen durumdan sızlanıp, şikâyet etme hakkımız yok. Bağıra bağıra gelen tehlikeyi görmezden gelmek, hatta ona zemin hazırlayıcı hatalar yapmak en hafif tabiriyle sorumluluktan kaçmak ve başları kuma gömmektir. Hatırlanacağı gibi türbeyi 22 Şubat 2015’te yeni yerine taşımıştık. Ekranlarda, gazetelerde verdiğimiz pozlar, ettiğimiz büyük büyük laflar yanımıza kâr kaldı. Kendi topraklarımızdan çekilmeyi bir başarı olarak takdim etmek gibi bir garabeti bu millete maalesef yaşatmış olduk. Biz ülke olarak bu hengâme içinde yüksek sesle PYD’nin terör örgütü olduğunu söyleyip duralım. ABD’ye bu yaptıkların müttefikliğe sığmaz diye cümleler kuralım. Biz seninle NATO’da müttefikiz, bizim yerimize nasıl bir terör örgütü ile işbirliği yaparsın diye çıkışalım. Bütün bunların ABD için inanın hiçbir anlamı yok. Hatta biz terör örgütleri mensuplarını vatandaşlıktan çıkartarak, olan oldu artık, hiç olmazsa bundan sonra ABD ile aramızdan çekilsinler diyerek farklı taktikler belirleyelim. Bunun da onlar için bir hiçbir kıymeti harbiyesi yok. Çünkü her atılan adım bu bölgede haritaların yeniden çizilmesi üzerine tasarlanmış durumda. Narkozsuz ameliyat dönemi başladı artık. Hatta uzun zamandır bu dönemin içindeyiz. Hani dert bir değil elvan elvan diye bir türkü var ya, içinde bulunduğumuz koşullar aynı bu türküdeki gibi. Şam’a mı ağlasak, Bağdat’a mı yansak, Yemen’i mi düşünsek, Libya’yı mı sorsak, Katar’ı mı takip etsek bilemiyoruz. Kendi dertlerimize yanmaktan yanı başımızdaki yangınlara olması gereken ilgiyi gösteremiyoruz. Bizler bütün bu ahval ve şerait içinde çaresizce bir yol bulmaya çalışıyoruz ama ABD-PYD işbirliği arazide yeni kazanımları kendi hanesine kaydetmeye devam ediyor. BM’ye göre de bizim olduğu kabul edilmiş olan türbenin eski yeri Karakozak bölgesinin çevresindeki Tışrin, Çelebiye ve Sırrin’de ABD tarafından bu kurulan üsler, PYD’ye kol kanat germek ve hareket alanını güvence altına almaktan başka bir anlam taşımıyor. Bu üsler aynı zamanda PYD’nin kontrolünde olan Kobani ve Kamışlı kantonlarının Münbiç bağlantısını sağlama almayı ve terör örgütünün Fırat’ın batısındaki varlığını kalıcı hale getirmeyi hedefliyor. Türkiye Irak’ın kuzeyinde yapılacağı söylenen bağımsızlık referandumu için “sorumsuzca alınmış bir karar” demişti. Sizce bu tür açıklamalarla süreci tersine çevirebilir miyiz? Yarın Suriye’nin toprak bütünlüğü de aynen Irak’ta olduğu gibi geri dönülemez bir noktaya geldiğinde, bu türden açıklamalarla vicdanlarımızı rahatlatarak mı bölgede etkin olabilecek ve kendi topraklarımızın bütünlüğünü koruyabileceğiz? Şimdi size cevabını duymak istemediğim bir soru yöneltmek istiyorum. Irak’ı gördükten sonra, Suriye’de olanların sonuçlarını doğrudan iliklerimize kadar yaşadıktan sonra ve biz ülke olarak bu kadar basiret ve ferasetten yoksun bir dış politika ile yönetiliyorsak, 15-20 yıl sonra millet olarak bizim başımıza neler gelebilir? Tamam, dedim ya cevabı lütfen söylemeyin. Kalbimin dayanacağını zannetmiyorum.
15 Haziran Perşembe D-8’in 20. Kuruluş Yıldönümü. 1997’de, 11 aylık Refahyol iktidarı döneminde kurulan D-8 (Gelişmekte olan sekiz ülke) her ne kadar hak ettiği noktaya gelememiş olsa da, herhangi bir kriz zamanında bir şekilde tekrar hatırlanıyor ve tartışılıyor.   Özellikle günümüzde kapitalizmin en acımasız yöntemlerine muhatap olmuşken, güç ve çıkar çatışmaları zirve yapmışken, D-8 tarafından ortaya konulan ilkelerin ne denli ihtiyaç ve elzem olduğunu her seferinde bir kere daha görüyor, anlıyor ve hakkı teslim ediyoruz.   İnsanlık silahlanmada çılgınca yarış içindeyken, bütçelerden silaha ayrılan pay akıllara durgunluk veren bir noktaya gelmişken, D-8’in ‘Savaş değil Barış’ ilkesinin önemini bilmeli ve insanlığın bu girdaptan çıkışını bu anlayışla sağlamalıyız. Her şey bir tarafa sadece günümüzdeki Katar krizi üzerinden bile değerlendirsek dahi, ‘Çatışma değil Diyalog’ yaklaşımının İslam ülkeleri ve tüm insanlığın sorunlarının çözümünde ana bakış ve duruş noktası olduğunu görmeliyiz.    Gücü ellerinde bulunduranların kuvveti merkeze alan politik manevralarını gördükçe, her attıkları adımda haksız ve hukuksuz uygulamalarına şahit oldukça, ‘Çifte Standart değil, Adalet’ duruşunun onurlu bir yaşamın temel taşı olduğunu anlamalıyız.  Dünyada sekiz kişinin serveti, dünyanın yarısını oluşturan 3,6 milyar nüfusun servetine eşitse, ‘Sömürü değil, İşbirliği’ söylemine olması gereken değeri vermeliyiz.   Kendilerini dünyanın sahibi görenlerin insanlığı getirdiği nokta ortada. Her geçen gün uçuruma sürüklenen dünyamızda bu gidişe dur denilmesinin olmazsa olmaz bir şart olduğuna inanıyorsak, ‘Üstünlük değil, Eşitlik’ ifadesinin zulümlerden kurtuluş olduğunu görmeliyiz.    Ve nihayetinde köleleştirilmeye çalışılan insanlığın, oluşturulan korku imparatorluğunun, hiçe sayılan özgürlüklerin, demokrasi adı altında kan ve gözyaşının, insan haklarının ayaklar altında alınmasının sonucunda, ‘Baskı ve Tahakküm değil, İnsan Hakları Hürriyet ve Demokrasi ’ ilkesinin önemini görmeli, anlamalı ve bilmeliyiz.   D-8 öylesine önemli bir role sahip ki, hele hele günümüzde bunu daha iyi hissediyor ve önemini kavrayabiliyoruz. D-8 bütün bu ilkeler çerçevesinde, olmaz, yapılamaz, bir araya gelinemez şeklindeki önyargıları yıkmış ve bir umut olduğunu göstermiştir.  Kesinlikle bir masa etrafında buluşamazlar denilen Mısır ve İran’ı birlikte aynı hedefe baktıran işte bu vizyondur.    Bugünkü tartışmaları yaşadıktan sonra, mezhepsel ve etnik ayrışma oyunlarına karşı ilaç olabilecek doğru strateji işte bu şekilde bir araya gelişleri temin edebilmektir.  Daha dün sayılabilecek bir dönemde, 1971’de birbirlerinden koparılan iki kardeş Pakistan ve Bangladeş’i, sorunları çözme iradesiyle birlikte aynı noktada buluşturan işte bu ufuktur.    Uzakdoğu’da Endonezya ve Malezya’yı, Yakındoğu’da Pakistan ve Bangladeş’i, Asya’da İran’ı, Kuzey Afrika’da Mısır’ı, Batı Afrika’da Nijerya’yı ve nihayetinde Avrupa ve Asya’nın buluşma noktasında yer alan Türkiye’yi aynı yöne baktırabilen anlayış bölgesel değil, evrensel ve bütün insanlığı kuşatabilecek bir ittifaktır.    Ayrı bir soluktur. Önemli bir adımdır. Mutlaka hak ettiği noktaya taşınmalıdır.  Sorunların çözümü bu birliğin ilkelerinde gizlidir. Her şeye ve bütün olumsuzluklara rağmen  D-8’e sahip çıkılmalı ve sadece İslam ülkelerinin değil, bütün dünyanın ihtiyacı olan bu cendereden çıkış için gerekli adımlar atılmalıdır.  D-8 insanlık için ayakları yere basan su gibi, hava gibi zorunlu bir istikamettir.  
Katar’la ilgili tartışmaları yakından izliyorsunuz. Suudi Arabistan, BAE, Mısır, Yemen, Bahreyn, Maldivler ve Libya’nın bir bölümünün teröre destek verdiği iddiasıyla Katar’a ambargo kararı almaları, bütün gözlerin bir anda Körfez’e çevrilmesine yetti. Hem de Trump’ın ziyareti sonrası böyle bir sürecin yaşanıyor olması konuyu başlı başına daha da ilginç kıldı.  Yine Trump’ın, “Kral ve 50 ülkeyle Suudi Arabistan ziyareti daha şimdiden işe yaradı. Belki de bu, terörizm dehşetinin sonunun başlangıcı olacaktır.” açıklaması da düğmeye kimin bastığını göstermesi açısından önemliydi. Yaşanan bu baş döndürücü süreçte gayenin bir taşla beş kuş vurmak olduğu çok net. Birinci hedefin öteden beri devam eden strateji çerçevesinde mezhep farklılıklarını kaşımak ve bölgemize öldürücü darbeyi vurmak adına İran olduğu, İkinci hedefin sözde Müslüman Kardeşler tehdidi üzerinden Sisi’ye destek anlamı taşıdığı, Üçüncü hedefin Hamas vurgusuyla İsrail’in elini daha da güçlendirmeyi amaçladığı, Dördüncü hedefin bölgenin Truva atı olan terör örgütü DAEŞ üzerinden haritaları yeniden çizme niyetini taşıdığı, Beşinci hedefin ise doğrudan veya dolaylı Türkiye olduğu görülüyor. Bu tehdidi gören Türkiye’nin ise Katar’a asker konuşlandırma kararı da bölgenin yeni gelişmelere gebe olduğunun habercisidir. Bundan sonra yeni ittifakların oluşması artık ihtimal dâhilindedir. Türkiye, İran ve Katar’ın daha da yakınlaşması durumu, hatta Pakistan’ın olası desteği kartların yeniden karılması gibi bir sonucu beraberinde getirebilir.  BOP çerçevesinde yıkım projesine dönüşen Arap Baharı’nda yapılan yanlışlar Hamas’ı, Müslüman Kardeşleri bilindiği gibi Katar’a mahkûm etmişti. Şimdi sonucu konuşuyoruz ama bu gelinen nokta en başından beri çok büyük hatalar zincirinin sonucudur. Süreç tam bir bubi tuzağıdır. Yani bir taşla beş kuş vurma stratejisinin altyapısı emperyalistlerce yanlış yönettiğimiz Arap Baharı ile oluşturulmuş oldu. Bunun yanında Katar üzerinden bölgemiz yeni bir kaos ortamına sürüklenmek istenirken, Türkiye’de ana muhalefet liderinin Müslüman Kardeşler’i terör örgütü olarak nitelemesi, CHP eski kodlarından kopamıyor mu sorusunu akıllara bir kere daha getirdi. CHP bu açıklamayla ne Mısır tarihini, ne de orada yaşanan süreçleri tam anlamıyla okuyamadığını gösterdi. Yine CHP 7000 yıl sonra yapılan ilk demokratik seçimlerde iş başına gelen Mursi’nin hangi koşullar altında darbeye muhatap olduğunu anlayamadığını ortaya koydu. Kanlı bir askeri müdahaleye maruz kalmalarına rağmen meydanlarda sadece ‘sivil itaatsizlik’ örneği sergileyen, tarihinde hiçbir zaman terör eylemlerine bulaşmayan Müslüman Kardeşler’i tanıyamadığını belli etmiş oldu. Binlerce mensubu ağır silahlarla taranarak katledildiği halde, oyuna gelmeden ayakta durmaya çalışan, her şeye rağmen teenni ile hareket eden bir yapıya terör örgütü demek, kolaycı, sorumluluk almak istemeyen ve sözde garantiye oynayan bir yaklaşım değilse nedir? Daha geçen hafta Genel Başkan Yardımcısı Öztürk Yılmaz PKK’nın Suriye kolu olan PYD ile kanal açılabileceği açıklaması yapmışken, 80 yıldan beri Mısır’ın sosyolojisinde çok önemli bir yeri olan, Mısır’ı tanıyanlar için meşruluğunu tartışmak bile abesle iştigal sayılabilecek Müslüman Kardeşler’e terör yaftası yapmak olsa olsa bilgi eksikliği olarak açıklanabilir. Sol olduğunu söyleyip, sosyal demokrasiyi tam anlamıyla yaşayıp yaşatamayan, Özgürlükçü olduğunu söyleyip, özgürlüğün tanımını yaparken lafı oraya buraya dolandıran, Dünyadaki örneklerinin aksine statükocu bir sosyal demokrat parti görüntüsü veren, Laikliği bir kişinin diğerinin baskısına maruz kalmadan inancını yaşayabileceği ve kimseye de dayatma yapamayacağı bir değer değil de, dini özgürlükleri sınırlamak olarak algılayan, Yaşadığı toplumun gerçeklerini anlamak ve empati kurarak doğru adım atmak yerine, eski basmakalıp bakışlarla günü kurtarmaya çalışan, Tepeden inmeci, halkın değer yargılarını anlamakta zorlanan ve içinde yaşadığı coğrafyadaki aktörleri doğru düzgün tanıyamayan bir CHP’nin ülke siyasetindeki yeri böyle davranmaya devam ederse hep aynı kalacaktır. Oysa son zamanlarda, özellikle referandum sürecindeki dil, üslup ve yaklaşım CHP’yi farklı toplumsal kesimlere açmış ve ilgiyle izlenilir kılmıştı. Âcizane Sayın Kılıçdaroğlu’na tavsiyemiz, İslam dünyasındaki aktörler ve yapılar hakkında bir değerlendirme yapmadan önce en azından bir bilenin kanaatine başvurmasıdır. Sonuçta herkes her şeyi bilmek zorunda diye bir koşul yok.
Afganistan’ın eski Başkanı Karzai, geçtiğimiz hafta “Afganistan’da terör örgütü DAEŞ’in varlığı ABD’nin projesidir” açıklaması yaptı. Başkanlık yapmış bir kişinin bu açıklaması önemli ama ba’deharabül Basra tabirini bizlere bir kere hatırlattı. Görevdeyken ABD’nin bu planlarını gördü de kulağının üstüne yattıysa, bu açıklaması vicdanları rahatlatmaktan başka bir şey değil.  Sovyetler sonrası iki yakası bir araya getirilmeyen Afganistan’ın içinde bulunduğu bu durum ABD, Rusya, Çin arasında çıkar çatışmalarının merkezi haline dönüştü. Aynı durum şimdi Suriye’de yaşanıyor. Yani sadece Afganistan’da değil, aynı zamanda Suriye’de de, Irak’ta da DAEŞ’in küresel güçlerin projesi olduğu konusunda şüphe yok. Rakka operasyonunda bunu çok daha net görebiliyoruz. Hal böyleyken ABD-YPG işbirliğiyle başlatılan operasyonda ilginç gelişmeler oluyor. DAEŞ, YPG ile anlaşmalı bir şekilde Rakka’yı boşaltıyor. Asıl amacın DAEŞ’le mücadele mi yoksa DAEŞ’in açtığı alanları terk etmesi sonucunda o bölgeleri YPG’ye teslim etmek mi sorusu böylece net bir şekilde cevabını bulmuş oluyor. Türkiye ise mecburen ABD-YPG ilişkisini tanımak zorunda bırakılıyor. Süreç çok açık bir şekilde Suriye’nin kuzeyinde demografik yapıyla oynanması sonucunu beraberinde getirecek. Kobani ve Cezire kantonları zaten PYD’nin kontrolünde. Çok önemli bir konuma sahip olan Tel Abyad’ınYPG’nin eline geçmesi de an meselesi. Sonrasında bu bölgelerin kantonlarla birleştirilmesi yapılacak. Türkiye’nin ABD’den YPG’ye hangi silahları verdiğinin listesini talep etmesi de iç kamuoyunu rahatlatma girişiminden başka bir şey değil. Yine Türkiye’nin YPG’nin Türk unsurlarına veya sınırlarımıza dönük bir saldırısı durumunda kendi angajman kurallarını uygulayacağını açıklaması da aslında aynı şey. ABD’nin uyarıları ve yönlendirmesiyle zaten şimdilik böyle bir şey yapmayacağı belli olan YPG, bölgeye tamamen yerleştikten sonra ve elde ettiği meşruiyet zemini ile daha avantajlı konuma geçmeyi hedefliyor. Federasyon vesair gibi yapılanmalarla da Suriye’nin bölünmesi tescil edilmiş olacak. Bütün bunlarla beraber ülkemizin etrafındaki çember gittikçe daha da daralacak. Çıkış için sıra dışı adımlar atmaz ve ABD’nin yol haritasına göre hareket etmeye devam edersek, dün Irak’ın başına gelen, bugün Suriye’de olanları yarın bize yapmaya çalışacaklar. İslam ülkelerinin liderlerinin Karzai’de olduğu gibi temel sorunu şu; görevdeyken küresel odaklarla iyi geçinerek sorunları çözeceğini zannetmek. Yani reel politikaya tam teslimiyet durumu. Oysa bundan önce yaşanan örnekler net bir şekilde sorunların çözümünün onlarla işbirliği yapmak olmadığını bize ispat etti. Hani kasap et derdinde, koyun can derdinde diye bir atasözümüz var ya, işte İslam ülkeleriyle emperyalistler arasındaki ilişki de bundan farklı değil.  Lisede bir arkadaşımız vardı. Adına hoca denir mi bilmem ama isminin önünde öğretmen sıfatını taşıyan bir zat kendisini sürekli darp eder ve bizim içimiz giderdi. Zaman zaman itiraz eder, sesimizi yükseltir, idareye şikâyette bulunur ve bunu engellemeye çalışırdık. Bütün bunların yanında mağdur arkadaşımızın tavrı hepimizi derinden üzer ve kahrederdi. Neden onurunu korumuyorsun sorumuza sizin bildiğiniz gibi değil, o bütün bunları beni sevdiğinden yapıyor der ve onun bu tavrı bizim bütün girişimlerimizi boşa çıkartmaya yeterdi. Yani ne kadar acı değil mi?  Gönüllü kölelere yapacak çok bir şey olmuyor.
Başlık kimilerini rahatsız etmiş olabilir. Buna itiraz edip her şeyin yolunda olduğuna inananlar vardır. Ancak gerçeklerin acı olduğu da herkesin ittifak ettiği bir noktadır. Ülkemizin her açıdan büyük bir cenderenin içinden geçtiği artık herkesin kabul ettiği çok açık bir gerçek. Etrafımız mayın tarlasına dönmüş durumda. Kaygı ayrılmaz bir parçamız oldu. Terör artık boyut değiştirdi. Terör örgütleri müttefiklerimiz dediğimiz ülkeler tarafından özel olarak korunuyor ve destekleniyorlar. Ülkemizin, milletimizin geleceği tehlike altında. Ekonomik açıdan kuşatılmış durumdayız. Finans piyasaları yabancıların at koşturduğu alan halini aldı. Milyonlarca insanın alın teri bu odaklarca planlı bir şekilde sömürülüyor. Herkes kendisinin ve çevresinin bankalarla olan ilişki düzeyine baksın yeter. Başka izaha da gerek kalmaz. Ekonominin lokomotifi inşaat, inşaatı şimdilik döndüren de krediler yoluyla bankalar. Yani tamı tamına kısır bir döngü yaşıyoruz. Başımızı sokacak bir evimiz olsun diye, çalışıp çabalıyor, götürüp bankalara yediriyoruz. Tam bir ömür törpüsü sürecin sarmalındayız. Gönüllü veya gönülsüz fark etmez ama sonuçta zorunlu kölelik yaşıyoruz. Bu durum bir meta gibi hayatın ipotek altına alınmasından başka bir şey değil. Hepimiz zenginin daha zengin olması için kurulan sistemin payandalarıyız. Çoğumuz çaresizlik içinde mutlu olmaya çalışan Polyannalardan farklı değiliz. Hem bireysel borçlanmada, hem de devletin borçlanmasında dur durak bilmiyoruz. Artık borç şu kadar katlandı, bu kadar arttı dememizin bir karşılığı da yok. Uyuşturucu bağımlılığı neyse, borçlanmada aynen onun gibi. Yanlış olduğunu bile bile borç almaya devam ediyoruz. Bir de alınan borçların neredeyse tamamını betona yatırıyoruz. Hayatı kolaylaştırmak için her şeyi yapan bizler, bu rahatlığı ne kadar hak ediyoruz sorusunu sormaktan aciziz. Hak etmediğimiz keyfin sefasını sürüyoruz. Torunlarımızın haklarını yiyoruz. Bizim bu yanlışlarımızın bedellerini onlara ödetmek gibi bir vebalin içindeyiz. Hatalarda da ısrar etmekten geri durmuyor, ders almıyoruz. Faiz habis bir ur gibi bünyemizi sarmış durumda. Sistemin dışına çıkmak neredeyse imkânsız hale getiriliyor. Ne kadar hassas olursanız olun, bir şekilde, bir yerden faize bulaşmamanız çok zor.  İnsani ilişkilerimiz yozlaştı. Bazılarımız zenginlikleriyle kibir kulelerini terk etmiyor. Bazılarımız ise fakirlik görüntüsüyle tersten kibir yaparak hayatını sürdürüp gidiyor. Ağzımızın tadı bozuldu. İster imam hatip olsun, ister diğerleri fark etmez, doğru düzgün adam yetiştiremiyoruz. Günü kurtar, gerisine sonra bakarız deyip geçiştiriyoruz. Böylece günler peşi peşine akıyor ama biz ne zaman start düğmesine basacağız da bu gidişe dur diyeceğiz bunu bilmiyoruz. Üretene suçlu muamelesi yapıyor, kısadan köşeyi dönenleri iltifat yağmuruna tutuyoruz. Devlet üretim mi yaparmış diyor ama devletin risk almadığı bölgelerde millet neden bunu yapsın sorusuna cevap veremiyoruz.  Peki, bütün bu olanlar ortada iken Türkiye bu girdaptan nasıl kurtulabilir?  Öncelikle yukarıda ifade edilen bu yanlışları kabul ediyor muyuz? Cevabımız evet ise sorunun yüzde ellisini çözdük demektir. Sonrası kolay. Planlama, adalet merkezli güven inşası, inisiyatif alma ve sonuç. Unutmayalım ki, her şeyin iyi olmasıyla, iyi algılattırılması arasındaki farkı gizlemek ilelebet mümkün olmaz. Herkesin bildiği bir nokta var. O da devletleri öncelikle sistemlerin ayakta tuttuğudur. Kişilerin rolü bu sistemi ne kadar sağlıklı işletip işletemedikleriyle açığa çıkar. Kurumsallaşamayan yapılar önünde sonunda kenara çekilmek zorunda bırakılırlar. Günlük siyaseti kurtarmak ile gelecek inşasına kalkanlar bir noktaya gelir, tıkanırlar. Misyonda kafa karışıklığı yaşayanların, doğru bir vizyon belirleme imkanları da olmaz. Zararın neresinden dönülse kardır. Her sorunun üstesinden gelinebilir. Sadece bunu yapabileceğimize inanmamız ve doğru adımları atmamız gerekir.
ABD ziyaretinin ana konularının başında ABD-YPG ilişkisi vardı. Bu durum NATO’nun Rakka operasyonuna katılma kararıyla farklı bir boyut kazandı. Bu açıklamayla birlikte de PYD/YPG konusu, Türkiye-ABD ilişkilerinin merkezinden uzaklaşmaya başladı.  Peki, Türkiye NATO’nun bu operasyona katılımını veto eder mi? Bence bu çok mümkün görünmüyor. Hatta NATO’yu destekleyecektir. Çünkü elindeki seçenekleri olabildiğince tüketmiş durumda. Aynı zamanda Rakka’ya giderken Türkiye’nin hedefi YPG’siz koalisyon olacaktır. Bu talebin olması gerektiği şekliyle yerine getirilmeyeceği de açıktır. Aslında bunu Türkiye de iyi biliyor. Hani suya düşen yılana sarılır denir ya, işte gelinen nokta tam da öyle. Peki, bu koalisyon Suriye’deki sorunun çözümünü sağlayabilir mi? DAEŞ’le olması gerektiği gibi mücadele edebilir mi? Hayır! Çünkü niyetin sorunları çözmek olmadığı ortada. Soruna NATO da müdahil olursa Suriye’deki durum daha da çetrefilli bir noktaya taşınacak demektir. ABD ile YPG arasındaki ittifakı bozmak için Rakka’ya birlikte gidelim diyen Türkiye kendi kara birliklerini kullanmayı önerecektir. Diğer NATO üyeleri ise daha çok hava desteği vereceklerdir. Bu da Türkiye’nin ateşin içine doğrudan çekilmesi sonucunu getirecektir.  Trump’ın Ortadoğu ziyaretinde gündeme daha da yüksek sesle getirilen sözde İslam NATO’sunun amacı bu operasyonla beraber daha iyi anlaşılacaktır. Onların İslam NATO’su dedikleri şey, Batıya tetikçilik yapmaktır. Çünkü çatışma bölgelerinde NATO’nun kontrolünde İslam ülkeleri kullanılacaktır. Kıpti’lere yönelik terör saldırısı sonrası Mısır’ın Libya’yı vurması da doğru bir şekilde okunursa, demek istediğimiz daha da net bir şekilde anlaşılır.  NATO’nun operasyona katılması sonrası Suriye’nin toprak bütünlüğünün korunacağına iyi niyetle inananlar olabilir. Ancak 1991 yılında 1. Körfez Savaşı’nda Irak’ın kuzeyindeki 36. Paralel nasıl kurgulandıysa, bu operasyonla beraber Suriye’nin kuzeyinde de YPG için aynı plan hayata geçirilecektir. Ne adım atacağını bilmeyen, kuşatmanın nasıl yarılacağı konusunda bölgesel gerçekleri anlayamayan, Suriye’de gelinen noktanın sorumlularından olan bir iktidarın ülkeyi getirdiği durum zaten ortada. Bu da yetmezmiş gibi Musul eski başkonsolosu ve şimdi CHP Genel Başkan Yardımcısı olan Öztürk Yılmaz “Irak’taki Bölgesel Kürt Yönetimi ile olduğu gibi PYD ile de bir kanal açılabileceğini” söylemiş. PYD ile de PKK’yı reddetmesi durumunda aynı Irak’ta Barzani ile olduğu gibi bir ilişkiye geçilebileceğini savunmuş. Irak’ın kuzeyi ile açılan kanal sonrası ne kazanım elde ettiğimiz konusunu kamuoyunun takdirine bırakalım. Bölgesel yönetimin bağımsızlığa hazırlandığı bir dönemde CHP’den gelen bu açıklamanın, iktidara önemli bir katkı olduğu açıktır. İddia edildiği gibi bu açıklama CHP’nin ABD’ye zeytin dalı uzatması mıdır onu zaman gösterecek. Biz de sizinle çalışmaya hazırız mesajı mıdır bunu da yakında anlarız. Ancak iktidarı ve muhalefetiyle herkese düşen görev Suriye’nin toprak bütünlüğünü korumak için doğru adımlar atmak, doğru tavsiyelerde bulunmaktır. Ver Kurtul mantığının sonu yoktur. Günü kurtarır ama geleceği karartır.  Sonuç olarak NATO’nun Rakka açıklaması bir anlamda YPG için kalkan anlamını taşıyor. Bu süreçle beraber YPG tartışmanın dışına itilecek ve bu operasyon YPG’ye uluslararası meşruiyet kazandırma girişimine dönüşecektir.
Son 1.5 yıldır, nedense, bir grup ekonomist, ağırlıklı olarak Latin Amerika ekonomilerinde 1970'li ve 80'li yıllarda kontrolden çıkmış enflasyonu ve arz-talep dengesizliğini dizginlemek amacıyla uygulanmış 'ortodoks' ekonomi politikalarını, ilginçtir Türkiye Ekonomisi'nin bugünkü dengeleri için de bir gereklilik olarak görmekteler. Ancak, söz konusu ekonomistlerin atladıkları önemli bir detay var; o da söz konusu ortodoks ve heterodoks ekonomi politikalarının dünya ekonomisinde küreselleşmenin etkisi bu boyutlara henüz gelmemişken, gelişmekte olan ülkelerin ağırlıklı olarak kapalı devre ekonomilere sahip oldukları dönemde uygulanmış olmaları. Oysa günümüzde, hammadde ve mal fiyatları o kadar küreselleşmiş durumda ki, merkez bankalarının tümünün işinin zor olduğunu ifade etmek gerekiyor. Bu nedenle, merkez bankaları fiyat istikrarından daha büyük çabayı finansal istikrar konusunda göstermekteler. Euronun 2014 yılı mart ayında 1,3914 doları görüp, tam bir yıl sonra, mart 2015'te bu defa 1,0496'yı görüp, son 1 yıl içinde 1,06 ile 1,25 dolar arasında dalgalanması buna örnektir. Söz konusu dolar-TL kur hareketi enflasyondan kaynaklanıyor ise, dolar- TL kurunun 2013-2018 arası birikimli enflasyonla olması gereken seviye 2,89 TL'dir. Cemil Ertem'in ve M. Levent Yılmaz'ın geçen haftaki makalelerindeki kıymetli tespitleri, piyasa ekonomistlerinin basmakalıp tespit ve dayatmalarının ekonomi literatürü açısından ne kadar zayıf ve Türkiye Ekonomisi'nin güvenliği açısından ne kadar risk içerdiğini net şekilde ortaya koyuyor. Gezi, 17-25 Aralık, 6-7 Ekim Kobani olayları, 2015'teki ağır terör eylemleri ve 15 Temmuz FETÖ hain darbe girişimiyle, derecelendirme kuruluşlarının not indirimleriyle eşzamanlı olarak yürütülen Türkiye Ekonomisi'nin algısına yönelik vahşi saldırı, dolar TL kurunu 1,86'dan 4,5'lere kadar getirdi. Son 5 yılda birikimli olarak, dolar kuru artışı Türkiye'nin yıllıklandırılmış maliyet enflasyonuna, ÜFE'ye 14 puanlık negatif, artırıcı bir etki getirdi. Ekonomik büyüme başarımız ise, tersine dolar-TL performansını olumlu yönde etkiledi. Yanılgı içindeki ekonomistler, küreselleşmiş bir dünyada görevini tamamlamış 'ortodoks' tedbirlerle Türkiye'nin büyümesine sekte vurmanın peşinde koşacaklarına, Türkiye'nin başını daha da belaya sokmayla uğraşacaklarına, 'asimetrik düzen'in Türkiye'nin ekonomik güvenliğine saldırısını daha ciddiye alsalar, bir duruş ortaya koysalar; ekonomimizde bugünkü gündemi konuşmazdık. Dönem Türkiye Ekonomisi'ni teknik olarak değerlendirme değil, ekonomi-politik duruş sergileme dönemidir.
Çarşamba günü TÜİK'in açıkladığı mart ayı sanayi üretim verisi, 2018'in ilk 3 ayında Türk sanayisinin, geçen yılın ilk üç ayına göre yüzde 9.93'lük bir üretim artışı yakaladığını göstermekte. Yerli ara malı, hammadde, dayanıksız tüketim malı, enerji, makine ve teçhizat gibi sermaye malı üreticilerinin üretim artışı, geçen yılın martına göre yüksek seyretmiş. Mobilya, kok kömürü ve rafine edilmiş petrol ürünleri imalatı ile dayanıklı tüketim malı üreticilerinin performansı ise geçen yılın bir miktar gerisinde kalmış. Sanayinin enerji, imalat ve madencilik alt sektörlerinin büyük bölümü geçen yılın martına göre daha yüksek bir üretim endeksine sahipler. Bu da, iç piyasa ve ihracat bağlantıları açısından sanayi sektörünü rahatsız edecek bir talep dalgalanması, talep sıkışması olmadığını göstermekte. Reel sektörde temel sorun, sürekli dalgalanan, manipüle edilen döviz kurları nedeniyle, mikro işletmeden KOBİ'ye, büyük ölçekli üreticilere kadar, herkesin elindeki nakdi kendisinde tutmayı tercih edip, ödemelerini geciktirmesi. Bu nedenle, piyasada en çok konuşulan konu başlığı nakit sıkıntısı. Piyasada TL'nin rahatça dönememesinin bir nedeni de, hiç kuşkusuz TCMB'nin enflasyonla mücadele kapsamında TL likiditesini olabildiği ölçüde sıkı tutması. Yılın ilk 4 ayında imalat sanayi kapasite kullanım oranı ise, yüzde 78.2 ile başladığı yıla, nisanda yüzde 77.3'e gerileyerek devam etmekte. Ara malı, yatırım malı, tüketim ve dayanıksız tüketim malı üreten imalat sanayi sektörlerindeki kapasite kullanım oranları, geçen yılın ilk 4 ayına göre iyi bir performans gösterirken, dayanıklı tüketim malı sektöründe bir performans kaybı gözleniyor. Bu veriler şunu ifade ediyor ki, 'Türkiye Ekonomisi'nde aşırı ısınma yok.' Aşırı ısınma iddiası tamamıyla yanlış teşhis. Türkiye, istihdamını koruyacak şekilde, ekonominin çarklarının dönmesi gerektiği şekilde, bisikletin pedalları dönen bir ekonomide, yeterince vergi geliri oluşacak ve mali disiplin korunacak şekilde yoluna devam ediyor. Uluslararası derecelendirme kuruluşlarının afaki raporlarındaki iddialara prim veren ekonomistler ve finans piyasaları ekonomi bilgilerini gözden geçirmeli. Tüm bu veriler, yılın ilk 3 ayında Türkiye Ekonomisi'nin, yüzde 70 olasılıkla, yüzde 8.4-8.7 büyümüş olabileceğini gösteriyor. En kötü büyüme oranı 6.7, en iyi yüzde 10.1 gözüküyor. 'Aşırı ısınma' iddialarına inat, Türkiye'nin büyüme başarısı göz doldurmayı sürdürecek.
2100 yılında, dünya nüfusunun yüzde 44'ü Asya'da, yüzde 39'u ise Afrika'da yaşıyor olacak. 11.3 milyar insanın yüzde 83'ü bu iki kıtada yaşamını sürdürürken, Avrupa'nın dünya nüfusundaki ağırlığı yüzde 6'ya kadar gerilemiş olacak. 2100'de 150 trilyon dolara ulaşması beklenen dünya milli gelirinin yaklaşık 63 trilyon dolarlık bölümü ülkeler ve kıtalar arasında küresel ticarete konu olacak. Bu ticaretin 40 trilyon doları 'Afro-Asya' hinterlandında, 9,3 milyar insanın yaşadığı iki kıta arasında gerçekleşiyor olacak. Bu nedenle, 1990'lı yılların sonlarında ortalama satın alma gücü sadece 600 dolar olup, 2030'da 2000 dolara, 2060'ta 6000 bin dolara yükselecek olan Afrika kıtası, dünya ekonomisinde iddiasını kaybetmek istemeyen tüm ülkelerin var olmak istedikleri 'yükselen kıta' olarak karşımıza çıkıyor. Cumhurbaşkanı Erdoğan'ın Londra'da, Chatham House'da belirttiği üzere, kapsayıcı refah ve barış adına, Türkiye Balkanlar'dan Orta Asya'ya, Kafkasya'dan Afrika'ya, girişimci ve vicdani bir dış politika izliyor. Bölgesel ve küresel ölçekte, diplomatik misyon sayısıyla, dünyada 5. sırada yer alan Türkiye, Cumhurbaşkanımızın tanımıyla, herkes için barış, herkes için güvenlik, herkes için refah ilkelerine dayalı; çok taraflı iş birliğine önem atfeden bir bölgesel ve küresel vizyonla hareket ediyor. Türkiye olarak hem bölgesinde, hem de dünyada dostluklarını kazan-kazan anlayışı etrafında kurmaya veya yükseltmeye çalışan bir Türkiye görmekteyiz. Bu ölçüde kapsamlı ve başarılı bir vizyonu ortaya koyan ve hakkını veren Türkiye ile, Japonya'dan İngiltere'ye, hem Avrupa, hem de Asya iş dünyasının geleceğin coğrafyalarında işbirliği arayışı içinde olmalarından daha doğal bir gelişme beklememek gerekir. Orta Asya'dan Afrika'ya, yükselen coğrafyalarda, Türk iş dünyasının hem doğu, hem de batıdaki muhataplarıyla oluşturacakları işbirliği fırsatları, aynı zamanda Türkiye Ekonomisi'nin 2030'da 1,7 ile 2 trilyon dolar arasında bir milli gelire ulaşmasına da en etkili imkânı sunacaktır. Şangay İşbirliği Örgütü'nün Enerji Kulübü dönem başkanlığını üstlenmiş olan Türkiye'ye, Cumhurbaşkanı Erdoğan'ın Londra ziyaretinde, İngiltere'nin de 'vazgeçilmez stratejik ortak' duruşunu göstermiş olması, küresel ekonomi- politiğin yeniden yapılandığı bir dünyada, 'Pekin-Londra' Hattı'nın 'İstanbul'dan geçtiğini gösteriyor. İstanbul, Avrasya'nın en kritik önemdeki finans, ticaret ve hizmet merkezi olma özelliğini daha da perçinleyecek adımlarla, fintech, e-ticaret, e-ihracat açılımları ve dijital platformlarıyla, küresel ulaşım, lojistik kavşak noktası özelliğini, küresel ticaret kavşak noktası avantajlarıyla da tahkim etmeli.
Cumhuriyet'in 95 yılını makro kalkınmayla geçirdik. Merkezi planlamaya dayalı makro kalkınma yaklaşımıyla, ülke ekonomisinin ana atardamarlarına yönelik tarihi adımlar atıldı; tarım, sanayi ve hizmetler ana sektörlerinde üretim ve istihdamın ana yapısı şekillendi. 21. Yüzyıl ise, ana atardamarlardan öteye, kılcal damarlara yönelik, ülke ekonomisinin mikro detaylarına yönelik daha kapsamlı ve derinlikli çalışmaları gerektirmekte. Bunun ilk aşaması, Türkiye Ekonomisi'nin bilim- teknolojiinovasyon- araştırma- geliştirme envanterinin ve imalat sanayisi envanterinin oluşturulmasından geçiyor. Türkiye'nin bilim-teknoloji ve sanayi dijital platformlarını oluşturmamız gerekmekte. Çünkü aynı organize sanayi bölgesinde dahi, firmalar o kadar birbirinin ne ürettiğinden habersiz ki, imalat sanayisindeki envantersizlik, dijital platform eksikliği, imalat sanayisine gereğinden yüksek bir hammadde ithalatına bağımlılık olarak dönmekte. Ellerinde çok büyük mali imkân olan Türk iş dünyasını temsil eden çatı kurumlar ve STK'lar, Türkiye'nin dijital ortamda sektörel envanteri, bilgi paylaşım platformları adına, binlerce yıldır dünya ekonomisinde ticaretin merkezi olan Türkiye'nin küresel ölçekte kendi e-ticaret, e-ihracat paylaşım platformlarına sahip olması noktasında gereken çabayı ortaya koymadılar. Bu nedenle, 24 Haziran'la birlikte, Türkiye profesyonel bir Cumhurbaşkanlığı Hükümet Sistemi'ne geçerken, yepyeni bir Bilim, İnovasyon ve Dijitalleşme Bakanlığı'na ihtiyacımız söz konusu. Türkiye'nin yeni model bir bilim- inovasyonar- ge ekosistemine ve yeni bir girişimcilik ekosistemine ihtiyacı var. Türkiye'nin bankacılık sektörünün aşırı 'teminat'a dayalı yapısıyla, bugün girişimcilere, inovatif beyinlere, projelere yönelik bir kredi, finansman mekanizmamız yok. Para ve sermaye piyasamızda girişimcilik ekosistemini desteklemeye yönelik hiçbir finansman mekanizmamız yok. Özel sektör ve temsil edildiği çatı kurumlar ve STK'lar tüm yükü kamunun, KGF'nin, Kosgeb'in, Tübitak'ın ve bakanlıkların üzerine yığmış durumdalar. 24 Haziran, sadece Türk siyaseti için değil, mikro kalkınmaya dair yepyeni bir ekosistem adına, özel sektör ve temsilcisi çatı kurumların, STK'ların da yepyeni bir anlayışı ve 'gerçek' bir sorumluluğu üstlenmeleri gereken bir 'mikro kalkınma' hamlesinin miladıdır. Gezi olaylarından beri, Türkiye'nin dünya ekonomisinde daha iddialı bir ülke olması adına, dijitalleşme adına, mikro kalkınma adına yeni bir ekosistemi, modeli oluşturmak için çaba sarf etmek yerine, sosyal medya ve e-postalarda dolaştırılan, 'piyasa ekonomisi' anlayışına aykırı, 'manipülatif' iddialarla oluşturulmaya çalışılan 'korku' atmosferinin büyüsüne kapılıp, oradan oraya savrulan bir kısım özel sektörle, Türkiye küresel rekabette iddiasını ortaya koyamaz. Artık, kendine gelme zamanıdır.
15 yıllık AK Parti iktidarının ekonomi alanındaki başarılarını sıralamak gerektiğinde, elbette ki kamuda mali disiplin başarısı, uluslararası düzeyde saygınlık kazanmış bankacılık sektörü, yüksek büyüme performansı, ihracat rekoru, dünyanın 209 ülkesine mal satan ve mega projeleri ara vermeden büyük bir beceriyle tamamlayan dinamik bir özel sektör bir çırpıda sayılabilir. Ancak, biz iktisatçılar açısından, hane halkı ve iş dünyası bazında yeterince dillendirilmeyen, yeterince hissedilmemiş olabilecek iki kritik önemde başarı daha söz konusu; 'gerçek bir piyasa ekonomisi alt ve üst yapısı' ve 'kayıt dışı ekonomiyle etkin mücadele.' Türkiye'nin özel sektör ağırlıklı, kamunun denetleyici ve düzenleyici rolünü etkili şekilde organize edebildiği 'gerçek' bir piyasa ekonomisi düzenine ulaşması adına ilk tohumları Rahmetli Menderes atmıştı. Rahmetli Özal 1983 ile 1993 arası dönemde, Türkiye'nin gerçek bir piyasa ekonomisi modeline geçmesi adına adeta kendini vakfetti. 2001 krizi, Türkiye'nin Cumhuriyet tarihinde gördüğü en ağır ekonomik kriz olarak, gerçek bir piyasa ekonomisine geçilmemesi halinde, Türkiye'nin her 5 ile 10 yılda bir başını ekonomik krizlerden kaldıramayacağını adeta teyit etti ve 'araç bağımsızlığı'na kavuşmuş bir merkez bankası, 'dalgalı kur rejimi', özel sektör odaklı bir üretim-büyüme modeliyle, etkin işleyen finans piyasalarıyla, konvansiyonel ve dijital ödeme sistemleriyle, güçlendirilmiş tedarik ve dağıtım zincirleriyle, Türkiye 15 yılda 'gerçek' bir piyasa ekonomisine geçilmesi noktasında, uluslararası ölçekte alkışlanan bir performans ortaya koydu. Cumhurbaşkanı Erdoğan'ın liderliği ve vizyonuyla yürüyen bu süreç, Türkiye'yi aynı zamanda uluslararası doğrudan yatırımlar açısından da dünyanın çekim merkezleri haline getirdi. İlginçtir, 2013'teki Gezi olaylarından bu yana, 17-25 Aralık ve 15 Temmuz FETÖ hain darbe girişimiyle, Türkiye'nin 'gerçek' manadaki piyasa ekonomisi başarısına yönelik de bir 'vahşi' saldırı'yla karşı karşıyayız. Cumhurbaşkanlığı Külliyesi'nde çarşamba günü gerçekleşen toplantı şunu gösterdi ki, AK Parti hükümetleri asla Türkiye'yi 'gerçek' bir piyasa ekonomisine kavuşturdukları bu başarıdan taviz vermeyecekler. Aksine, Cumhurbaşkanlığı Hükümet Sistemi'yle, Cumhurbaşkanı Erdoğan'ın kararlılığı ve vizyonuyla, Türkiye Ekonomisi'ni daha da iddialı bir 'piyasa ekonomisi' modeline taşıyacak yepyeni bir ekonomi yönetimi, 2. nesil reformları hızla hayata geçiren bir profesyonelliğe kavuşacağız. 24 Haziran, Türkiye'nin 15 yıllık piyasa ekonomisi başarısının, ekonomimizi 'küresel çekim merkezi'ne dönüştüreceği tarihi bir eşik. Tercihimizi 'gerçek' piyasa ekonomisi lehine kullanalım.
Bir ülkenin kendi coğrafyasında liderliğini perçinlemesi, ekonomik, askeri, siyasi gücünü eşzamanlı ve eş ölçüde bir araya getirmesi ve kendi 'yerli-milli' bilgi teknoloji imkânlarıyla desteklemesiyle mümkündür. 1923-38, 1950-60, 1983-92 dönemlerindeki her hamle, her şahlanma denemesi, acıdır ki, vesayet odaklarının diktiği duvarları aşamadı; Türkiye 1938-50 dönemini yüzde 2.6, 1992- 2002 dönemini yüzde 2.9 büyümeyle geçirmek zorunda kaldı. Oysa aynı dönemlerde, Cumhuriyet tarihi ortalaması olan yüzde 4.9'a yakın bir ortalama büyüme yakalansaydı; bugün 20 bin doların üzerinde bir yaşam standardı ve 1.5 trilyon doları aşmış bir Türkiye Ekonomisi'ne sahip olacaktık. Cumhurbaşkanı Erdoğan'ın vurguladığı üzere, vesayet odaklarına karşı verilmiş 15 yıllık mücadeleyle, 2006'daki Danıştay saldırısından 15 Temmuz FETÖ hain darbe girişimine, 'Milli Egemenliğe, Milli İradeye, Sivil Siyasete gölge düşürülmesine' asla izin verilmedi. 24 Haziran'la birlikte, Cumhurbaşkanlığı Hükümet Sistemi'yle, Türkiye tarihi birikimi ve mevcut potansiyeliyle, batıyla ve doğuyla, kuzeyle ve güneyle aynı anda ilişki kurabilmenin, ittifaklar geliştirebilmenin yolunu açmış olacak. Cumhurbaşkanı Erdoğan'ın liderliği ve vizyonuyla, yeni yönetim modelinin sağlayacağı dinamizm, karar alma becerisi ve hareket kabiliyetiyle, Türkiye yepyeni bir bilim-teknoloji-Ar-Ge-inovasyon ekosistemi, yepyeni bir girişim ekosistemi, yeni bir mikro kalkınma modeli oluşturmasının yanı sıra, 2. ve 3. nesil ekonomik reformlarla, etkin bir maliyet yönetimi oluşturarak, enflasyonu ve cari açığı en kısa sürede sürdürülebilir kılacak; mali disiplini perçinleyecek ve Türkiye'nin Cumhuriyet tarihi büyüme ortalamasını yüzde 4.9'dan, önce 5.2'ye; ardından yüzde 5.7'ye taşıyacak momentumu yakalayacak. Türkiye, 'sürdürülebilir' ve 'kapsayıcı' yeni nesil kalkınma modeliyle, tüm mazlum toplumlara, kendisini rol model almak isteyen ülkelere motivasyon sağlarken, stratejik sektörlerdeki mega projeleri dünya ekonomisinin yeni yükselen ekonomileriyle birlikte yürütecek. Cumhurbaşkanımızın da işaret ettiği üzere, Türkiye, bugün Balkanlar'dan Karadeniz'e, Hazar'dan Orta Asya steplerine, Basra Körfezi'nden Hint Okyanusu'na, Ortadoğu ve Doğu Akdeniz'den Afrika steplerine, küresel zeminde irade sahibi, söz sahibi, inisiyatif sahibi güçlü bir ülkeye dönüşme azmini, 24 Haziran'la birlikte, ulusal ve küresel bir şahlanışa, kapsayıcı bir geleceğe taşıyacak tarihi bir eşiği geçmeye hazırlanıyor. Yepyeni bir kamu yönetim modeli, bürokraside liyakat ve performansa dayalı bir organizasyon yapısı ve profesyonel bir bakanlar kuruluyla, 2023, 2053 ve 2071 hedeflerine kilitlenmiş; Türkleri, Bizleri yeni bir bin yıla, Cumhuriyetimizi yeni bir yüzyıla taşıyacak bu tarihi fırsatı, tarihi adımlara imza atacak bir Meclis'le de perçinleyelim.
Cumhurbaşkanı Erdoğan'ın son Güney Kore ziyareti de gösterdi ki, Asya'nın kaplanları, Çin, Güney Kore ve Japonya'dan Türkiye'de gerçekleşecek yatırımlara yönelik, Türkiye'nin mega projelerinde önemli roller üstlenmeye önemli bir çağrı, kararlılık söz konusu. Türkiye, küresel ekonomi-politik yeniden yapılanırken, son 15 yılda ağırlıklı batı merkezli bir ekonomik-ticariaskeri perspektiften, çok yönlü, kıtalararası düzeyde zenginleştirilmiş yeni perspektife geçiyor. Türkiye'nin Avrasya'daki oyun kurucu rolünün fazlasıyla farkında olan Asya kaplanları da, Türkiye ile ortak yatırım projeleri yürütme isteklerini yoğunlaştırmış durumdalar. Enerji, otomotiv, tıp ve sağlık teknolojileri, savunma teknolojileri, inşaat teknolojileri, ulaşım teknolojileri, akıllı kent teknolojileri ve tarım teknolojilerinde önemli işbirliği projeleri ardı ardına gündemde olacak. Cumhurbaşkanlığı himayesinde 9 yıldır 'Boğaziçi Zirvesi'ni gerçekleştiren Uluslararası İşbirliği Platformu'nun (UİP) Şangay Ofisi'ni açmak ve Türk özel sektörü ile Çin özel sektörü arasında yatırım işbirliği sürecini hızlandırmak üzere Şangay'daydık. Enerji Bakanımız Berat Albayrak Pekin'de Türkiye ile Çin arasında, başta nükleer enerji, yatırım projeleri boyutunda önemli görüşmeler yürütürken, Çin bankası ICBC ile finansman alanında işbirliği imkânları değerlendirilirken, UİP Başkanı Cengiz Özgencil ve kalabalık bir Türk iş dünyası heyeti, Çin'in en büyük yatırımcı grubu Poly Group'la, tıp teşhis teknolojileri, madencilik teknolojileri, elektrikli otobüs, sağlıklı yaşam ve bakım teknolojileri alanında detaylı işbirliği imkânlarını görüştüler. Bunun yanı sıra, Qian Xiao Ju organik tarım üretim bölgesinde, Türkiye'de seracılık ve organik tarım alanında işbirliği ve birlikte yatırım fırsatları değerlendirildi. Yukarıda saydığım sektör ve alanlara yönelik, hazirandan itibaren Çin'den çok sayıda heyet Türkiye'yi ziyaret edip, bu alanlardaki Türk firmalarıyla bir dizi yatırım anlaşması fırsatını değerlendirecekler. Caohejing Yeni Teknoloji Geliştirme Bölgesi, 275 km karelik sofistike bir teknoloji ihtisas bölgesi. Türkiye'nin ihtisas bölgesi, OSB kültürünü ve becerisini aktararak burada da işbirliği fırsatlarını da aktardık. Changxing Adası'ndaki organik tarım imkânlarının yanı sıra, Changxing Hengsha Balıkçılık Limanı'nda da, Türkiye'nin soğuk ve sıcak balıkçılık kültürünü, Türkiye'deki yatırım fırsatlarını Çinli muhataplarla değerlendirdik. Çinli yetkililer, Cumhurbaşkanımızın liderlik gücüne ve Asya kaplanlarıyla işbirliği alanındaki vizyonuna duydukları hayranlığı defalarca dile getirdiler. Asimetrik düzenin operasyon mekanizmaları ve Türkiye'deki uzantıları, Türkiye'yi 'kur' ve 'not' operasyonları'yla durdurabileceğini, yavaşlatabileceğini sana dursun, Türkiye'nin Asya açılımı Türk şirketlerine milyarlarca dolar yeni yatırım fırsatı ve yeni istihdam imkânı olarak dönecek.
Küresel sistemin güçlü aktörleri birbirleri arasında bilek güreşini sürdürürken, uluslararası suç örgütlerinin her geçen gün, 'kârlılığı' nedeniyle, daha fazla ilgi gösterdikleri bir alan hızla tırmanıyor: 'siber suçlar'.2015'te dünya ekonomisine 3 trilyon dolar, 2017'de 3.5 trilyon dolar zarar vermiş olan siber suçların, 2021'de 6 trilyon dolara ulaşması beklenmekte. Peki, dünya ülkeleri, siber suçlara karşı eğitim, yazılım ve donanıma 2017'de ne kadar harcadı? 1 trilyon dolar. Uluslararası suç örgütlerinin bu alana yoğun ilgi göstermesinin acı ve tehlikeli, insanlık dışı bir gerekçesi var; Uyuşturucu madde ticaretinden daha fazla para kazandırıyor. Bu nedenle, önümüzdeki dönemin iki büyük tehlikesi siber korsanlık ve siber fidye operasyonları. Neden bu alanda suçlar tırmanıyor; çünkü, 'world wide web' (www) 1989'da bulunup, ilk web sitesi 1991'de hayata geçtiğinden bu yana, dünyada web sitesi sayısı 12 milyara ulaşmış durumda. 3.8 milyar insan interneti kullanıyor. Bugün dünya nüfusunun yüzde 51'i internete bağlı ve bu oran 2022'de yüzde 75'e, yani 6 milyar kullanıcıya çıkacak; 2030'da ise nüfusun yüzde 90'ı, 7.5 milyar insan 'online' olacak. 2016 ile 2020 arası siber veri 50 kat artmış olacak. Her şeyin internetinden yararlanacak tüm akıllı cihazların sayısının 2020'de 200 milyarı bulması bekleniyor. 2017'de 310 milyon olan internete bağlı giyilebilir ürünlerin sayısı, 2021'de 500 milyona çıkacak. 2020'de küresel internet sisteminde 300 milyar şifre kullanılacak; yılda 111 milyar kod satırı üretilecek; 2017'de 4 milyar zetabayt olan dijital içerik, 2020'de 96 milyar zetabayta ulaşacak. Bugün, her 40 saniyede bir firmanın siber fidye saldırısına maruz kaldığı dünya ekonomisinde, 2019'da bu süre 14 saniyeye düşecek. Dünyada siber fidye saldırıları, 2015'e göre 15 kat artarak 5 milyar dolara ulaştı. FBI, sadece 2017'de ABD firmalarından 1 milyar dolarlık fidye koparıldığını açıkladı. Dünyanın bu saldırıya karşı siber güvenlik uzmanı sayısını 1 milyondan 3.5 milyona çıkarması gerekiyor. Yüzde 90'ı e-posta ve uygulamadan gelen bir linkle sızan siber atak ve siber suçlar 2017'de ABD şirketlerine 108, Çin'e 60, Almanya'ya 59, Brezilya'ya 7.7, Birleşik Krallık'a 4.3, Rusya'ya 2, Japonya'ya 1, tüm dünyada şirketlere 450 milyar dolar zarar vermiş durumda. Basit bir siber saldırı, siber korsan yazılımı bir devletin savaş uçaklarıyla yol açacağı 150 sortilik zarara sebep olabiliyor. 6 trilyon dolarlık zarara hazır mıyız ve farkında mıyız?
16 Nisan Referandumu'yla, Türkiye'nin Milli Egemenliğini, Milli İradesini perçinleyecek tarihi bir süreci başlattık. Referandum sonrasında, Çin ve Japonya, Güney Kore, Malezya, Endonezya gibi Doğu ve Güney Doğu Asya ülkeleri Türkiye'ye olan ilgilerini ve Türkiye ile ekonomi ve ticaret alanında işbirliği fırsatı arayışlarını yoğunlaştırırken, ne acıdır ki, Soğuk Savaş döneminde batı ittifakı için maddi, manevi önemli bedeller ödemiş olan Türkiye'ye vicdani anlamda büyük sorumluluğu olan batılı ülkeler, üstü örtülü bir ekonomik ambargoyu tırmandırdıkça tırmandırmaktalar. Bu gizli ambargonun, adeta hıncın ana çekirdeğinde, Cumhurbaşkanı Erdoğan'ın liderliği ve vizyonunda, Türkiye'nin küresel ekonomi-politik sistemin yeniden yapılanma sürecinde, müzakere masasına, hak ettiği şekilde, eşit koşullarda oturma inisiyatifini oluşturabilme becerisi yer almakta. Bu nedenle, onurumuza dokunsa da, ağırımıza gitse de, Cumhurbaşkanı Erdoğan'ı hayli karmaşık ve çok katmanlı küresel oyunda saha dışına çıkarmaya yönelik planlı bir operasyonun varlığını görmek ve 'asimetrik düzen'in hayli vahşi operasyonunu bertaraf edecek her türlü siyasi, iktisadi ve askeri tedbirleri sahanın bütününde etkili bir şekilde kullanmamız gerekmekte. 24 Haziran, Cumhurbaşkanlığı Hükümet Sistemi'yle siyasi inisiyatifi güçlendirdiğimiz bir adım olacak. Fırat Kalkanı ve Zeytin Dalı harekâtlarıyla askeri inisiyatif becerimizi küresel ölçekte zaten kanıtladık. Bu nedenle, siyasi kabiliyetimizi, küresel meselelere karşı hızlı ve etkili karar alma becerimizi, 24 Haziran'daki tarihi önemdeki kritik eşiği zedelemek adına, zarar vermek adına, batı kanadından, ekonomi üzerinden, dozajı sürekli tırmandırılan bir gizli ambargo ve operasyon adım adım tırmandırılıyor. Derecelendirme kuruluşu S&P'nin ABD ile Türkiye arasındaki ilişkilerin bozulmasının Türkiye'ye ekonomik ve finansal yükü olabileceği; Rusya'dan alınan S-400 hava savunma füzelerinin potansiyel yaptırımlara neden olabileceği iddiasına; Türkiye'de finansal sektör ve kamu kuruluşlarıyla İran'la ticaret yapan bazı sektörlere ceza gelebileceği iddiasına kadar, rapordaki ifadeler bu saldırının net kanıtıdır. Ne oldu da, Türkiye'nin temel makro göstergelerinde bir bozulma yokken, bankacılık sektörüyle ilgili risk sinyali yokken, S&P ağustosta yapacağı açıklamayı bir anda bugüne çekti? Batı ittifakı Türkiye'yi kucaklamak veya kaybetmek noktasında tarihi bir sınav verirken, Çin, Japonya, Güney Kore'den yeni işbirliği çağrıları yükselmekte. Cumhurbaşkanı Erdoğan'ın Özbekistan ve G. Kore ziyaretleri bunun en net kanıtı. Pazartesi günü, 3 günlük Çin ziyaretinin Türkiye ile tarımdan sağlığa, bilişim teknolojilerinden gayrimenkul geliştirme projelerine, hangi fırsatlara işaret ettiğini detaylı şekilde aktaracağım.
2008 küresel finans krizinden bu yana 9.5 yılı geride bıraktık. Dünyanın önde gelen merkez bankaları 6 trilyon dolarlık bilanço genişlemesi yapmak zorunda kadılar. Aynı dönemde, kamu maliyesinde, harcamalar artırıldı, gelirler azaldı, bütçe açıkları büyüdü. Söz konusu önde gelen ülkelerin kamu borçlarının milli gelire oranı rekor artışlar gösterdi. İzlanda iflas etti; Yunanistan bankacılık sistemi çöktü; ABD, Britanya, Belçika, Hollanda, İtalya, İspanya ve Fransa'da özel sektörde iflaslar gündeme geldi, bankacılık sektörleri sarsıldı; batma riski taşıyan bankalara kamu müdahale etti; işsizlik oranlarında sert artışlar oldu. Peki, kimin uluslararası derecelendirme notu 'yatırım yapılabilir' ülke düzeyinin altına indirildi; bir tek Yunanistan'ın. Dünya küresel finans kriziyle dağılmışken, Türkiye krizin etkilerini önemli adımlarla atlattı; 2009'un son çeyreğinden itibaren pozitif büyümeye geçti. İstihdamını artırdı; bankacılık sektörü ve mali disiplini defalarca uluslararası düzeyde alkışlandı. Tam derecelendirme notumuz artmışken, bir anda kendimizi Gezi, 17-25 Aralık, 6-7 Ekim ve 15 Temmuz hainliği seri operasyonları içinde bulduk. Küresel ekonomi- politiğin yeniden yapılandığı masaya Türkiye'nin, hak ettiği şekilde, eşit koşullarda ve güçlü şekilde oturmaması adına, asimetrik düzenin, iç siyaseti, toplumsal huzuru ve makro ekonomik dengeleri bozmaya, manipüle etmeye yönelik seri operasyonlarının tümünü bertaraf ettik. Asimetrik düzenin küresel aktörleri, baktılar ki, Türkiye azimle büyümede rekorlar kırmayı sürdürüyor; 15 Temmuz FETÖ hain darbe girişimine rağmen, 1 milyon 400 bin kişi istihdamı artırıyor, dünyanın sayılı mega projelerini bir bir tamamlıyor; bunları da bütçe açığını artırmadan ve kamu borcunun milli gelire oranını azaltarak başarıyor; küresel ekonomi medyası ve finans kurumları üzerinden Türkiye Ekonomisi'ne yönelik saldırıyı 'özel sektör'e döndürmüş durumdalar. Batılı ülkelerin 2008 küresel finans krizinden bu yana kendi özel sektörlerinde yaşanan ekonomik gelişmeler kendilerinde kalmışken; tüm ekonomik analizler kamu mali dengeleri üzerinden değerlendirilirken; ne gariptir ki; bugün Türk özel sektörü üzerinden yürütülen bir 'karalama' ve 'negatif algı' kampanyasıyla karşı karşıyayız. Dünyanın her ekonomisinde var olan özel sektör borçları, zaman zaman bu borçların yapılandırılması, hiçbir ülke ekonomisi için gündeme getirilmemiş bir şekil ve içerikle, Türkiye Ekonomisi için gündeme getiriliyor. Türk özel sektörünün ülkesine yatırım yapmaktan vazgeçtiği iddia ediliyor. Türk özel sektörünün temsilcisi olan TOBB, TİM gibi çatı kurumlarımıza ve STK'larımıza çağrım, Türk özel sektörü üzerinden yürütülen ve 24 Haziran'a doğru hızla tırmandırılan bu 'algı operasyonu'na karşı tepki zamanıdır.
Dile kolay, Mecidiyeköy'de 33 yıl önce, 22 Nisan 1985'de başlamış, bugün Türkiye'nin ulusal düzeyde en güçlü, en etkili medya markalarından birisine dönüşmüş bir gazetemizdir Sabah. Sabah Gazetesi'nin, gazetemizin başarı öyküsü ile Türkiye Ekonomisi'nin dönüşüm süreci arasında önemli benzerlikler kurabiliriz. Bugün, Türkiye ekonomisi 'Yeni Türkiye' açılımı ile nasıl bir sonraki çeyrek yüzyılı kurguluyor ise, Sabah markası da 'yeni medya' mecrasının tüm unsurlarıyla, güçlü bir kadroyla bir sonraki çeyrek yüzyılın yayın ilkelerini, politika ve stratejilerini oluşturmakta. Türkiye'nin 8. Cumhurbaşkanı Özal'ın, Türkiye Ekonomisi'ne gerçek bir piyasa ekonomisi perspektifi kazandırdığı bir dönemde, Türkiye'nin ilk kez ihracatı, dışa açık büyüme modelini, sermaye piyasasını, girişimciliği bu derece detaylandırarak konuştuğu bir dönemde, Sabah Türk medya dünyasına önemli bir giriş gerçekleştirdi. İKİ KUTUPLU DÜZEN BİTTİ 1990'lı yılların hemen başında, Sovyetler Birliği'nin dağılması ve Doğu Bloku'nun çökmesiyle, iki kutuplu bir küresel siyasi ortam sona erdi ve Türkiye'nin bölgesindeki 1. ve 2. kuşak komşu ülkeler ile ekonomik, siyasi ilişkilerini geliştirebileceği yeni bir dönem başladı. Kabaca 10 yıllık bir tek parti iktidarı sonrasında, diğer partilerin vaatleri ile, tarım sübvansiyonları ve 'iki anahtar' vaatleri ile, koalisyon iktidarları dönemine geçtik ve 1980'li yıllarda dünya ekonomisine hakim olan dönüşüm sürecinden uzaklaşmaya başladık. 1980'li yıllar, özel sektörün önünün açıldığı, kamunun ekonomideki rolünü üretici olmaktan, kuralları koyan ve piyasaları denetleyen bir konuma dönüştürdüğü; bu nedenle, özelleştirme çalışmalarının, başta İngiltere olmak üzere, gelişmiş ve gelişmekte olan ekonomilerde hız kazandığı bir dönemdi. Bu dönemde, yeni girişimciler, yeni iş insanları, yeni projeler gündeme geldikçe, ulusal gazetelerde ekonomi sayfalarının sayısı da artmaya başladı. Önemli medya grupları, önce haftalık, ardından aylık ekonomi dergileri çıkarmaya başladılar. 1992 ile 2003 arası, koalisyon iktidarları döneminde, Türk ekonomisinin ortalama büyümesi yüzde 2.9'da kaldı. Söz konusu büyüme oranı, 1939 ile 1950 arası dönemdeki yüzde 2.6'dan sonra, Türk ekonomisinin gördüğü en kötü ortalama büyüme dönemidir. Buna rağmen, 1994 ve 2001 krizlerine rağmen, başta Sabah Gazetesi, ulusal medya çok önemli bir başarı, çok değerli bir çaba ortaya koydu ve bilhassa ekonomi haberciliği önemli bir gelişme gösterdi. 2002 DÖNÜM NOKTASI OLDU Türk siyaseti, Türkiye ekonomisi ve Türk basını bir sürü badireyi atlattıktan sonra, Kasım 2002'deki genel seçimlerde, Cumhurbaşkanı Erdoğan'ın liderliğinde, AK Parti'nin tek başına iktidar olması ile birlikte, iktidarının ilk 2 yılında para ve maliye politikalarının kalitesinin arttırılması, bütçe disiplini, kamu maliyesinin etkinliği alanlarında küresel ekonomi aktörleri tarafından ciddi ölçüde takdir gören bir performans ortaya koydu. AK Parti demokratik reformları ve Anayasa değişim sürecini de hızlandırdı ve 2004 yılı ortalarına geldiğimizde, 1999 yılı sonunda Türkiye'nin Avrupa Birliği (AB) tam üyelik aday adaylığı sürecini ilan etmiş olan ve tam üyelik müzakerelerinin başlaması için ekonomik ve demokratik reformlarla ilgili bir talep listesini önümüze koymuş olan AB liderleri, 10-15 yılda tamamlanacaklarını düşündükleri bu reform listesinin AK Parti'nin 2 yıllık iktidarında tamamlanmasının şaşkınlığını yaşadılar . 1 Ocak 1964'den beri devam eden belirsizlik süreci aşılarak, aralık 2004'de Türkiye resmen AB'ye tam üye adayı ilan edildi. AK Parti'nin ekonomik ve demokratik reformlar alanındaki büyük başarısı, bir anda Türk ekonomisinin küresel algısını bir kaç basamak üste taşıdı. Türkiye, dünya ekonomisi ve siyasetinin yol haritasının belirlendiği G-20 oluşumunun da dönem başkanlığını üstlendiği 2015'de, dünyanın diğer önemli ekonomi ve politika merkezlerinde gerçekleştirdiği seri toplantılarla da, G-20 oluşumunun içerik çıtasını yükseltmiştir. . YENİ TÜRKİYE ZAMANI Sabah Gazetesi, bu dönemde, güçlü ekibiyle, ekonomi yayıncılığında da önemli başarılara imza attı. Kobi gazeteciliği, teknoloji, inovasyon, ar-ge gazeteciliği, girişimcilik gazeteciliği başta olmak üzere, turizm, inşaat, bankacılık- finans gibi ihtisas alanlarında, sektör gazeteciliği de önemli bir gelişme gösterdi. 33 yıldır Türkiye Ekonomisi'nin gelişim sürecine haberleriyle, ekleriyle, sektör sayfalarıyla tanıklık etmiş olan Sabah Gazetesi, 24 Haziran'da gerçekleşecek Cumhurbaşkanlığı ve milletvekili genel seçimleri sonr ası hayat bulacak 'Yeni Türkiye'nin, Cumhurbaşkanı Erdoğan'ın liderliği ve vizyonuyla, dünya ekonomisinde artan rolüne yönelik en çarpıcı, en etkili haberlerle tarihe not düşmeyi, bu tarihi dönüşüme tanıklık etmeyi sürdürecek.
Dünya ekonomisinde ve demografisinde önümüzdeki 50 yıl önemi önemli ölçüde artacak Avrasya'nın geleceğinde Türkiye ve Rusya'nın derinleştirilmiş işbirliğinin coğrafyanın kaderini şekillendirmek adına vazgeçilmez bir ağırlığı söz konusu. Cumhurbaşkanı Erdoğan'ın, Rusya Devlet Başkanı Putin'le birlikte oluşturduğu samimi, şeffaf ve karşılıklı güvene dayalı diyalog platformu, Türkiye ile Rusya arasında ekonomi, siyaset ve kültür alanında detaylandırılmış bir stratejik işbirliğinin geliştirilmesi yönünde tarihi bir fırsata işaret etmekte. Antalya Büyükşehir Belediyesi'nin destekleriyle, Cumhurbaşkanlığımızın himayelerinde 8 yıldır 'Boğaziçi Zirvesi'ni gerçekleştiren Uluslararası İşbirliği Platformu'nun düzenlediği 'Yükselen Avrasya'da Türkiye- Rusya İlişkilerinin Geleceği' Zirvesi'nde bir konuşma yapan ünlü Rus politika analisti Aleksandr Dugin, Türkiye ile Rusya'nın Avrasya'dan kaynaklanan ortak kökleri, tarihi olduğuna işaret etti. Dugin, Türkiye ve Rusya'nın ortak tarihi kökenlerini yeniden gözden geçirmeleri halinde, geleceğe dönük işbirliğini güçlendirecek pek çok pozitif noktayı yakalayabileceğini, Avrasya'nın, Türkiye'nin ve Rusya'nın çok kültürlü toplumsal yapıları ve devlet yönetim kültürleri dikkate alındığında, iki ülkeyi birleştiren bir 'ortak vatan' özelliği taşıdığını da hatırlattı. Bu nedenle, ekonomik ve siyasi ilişkileri geliştirme sürecinde hızla ilerleyen iki ülkenin, ortak toprak mirası ve ortak tarih mirası üzerinden, maneviyatı da merkezleyen bir kültürel işbirliği sürecine de ağırlık vermesi umut edilmekte. Bu nedenle, Türkiye ile Rusya arasında enerji, teknoloji, savunma, turizm, dış ticaret, ulaştırma, elektronik haberleşme, bilişim, inşaat, finans gibi stratejik öneme sahip sektörlerdeki işbirliğinin, bir tarafta Pakistan ve Hindistan'a, diğer tarafta Çin'e, bir başka tarafta Afrika'ya uzanacak yeni projeleri, yeni fırsatları da gündeme getirebileceği göz ardı edilmemeli. Rusya'nın dünyadan en yüksek oranda ithal ettiği makine ve mekanik cihazlar, elektrikli makineler ve ekipmanlar ve taşıt araçları. Buna rağmen, Türkiye Rusya'dan ağırlıklı enerji alıp, ağırlıklı tarım ürünleri ihracatı yapmakta. Türkiye, Rusya'nın en çok ithalat yaptığı üç sektörde de 200 ülkeye ihracat yapıyor; Rusya'ya neden yapmasın. Türkiye, enerji, savunma ve bilişim sektörlerinde de Rusya'yla işbirliğini derinleştirirse, dış ticaret hacmimizi kolaylıkla 100 milyar dolara çıkartırız.
16. yüzyıldan itibaren, merkantilizmle, 'batı' bazlı bir düzenin dünya ekonomi- politiğine hâkim olmak adına izlediği ana strateji 'maliyetlerin yönetimi'ydi. Hammadde ve enerji maliyetlerine dayalı askeri ve teknolojik sömürgeciliği uzun süre devam ettirdiler. Yetmedi, dünyanın az gelişmiş ve fakir ülkelerini, 2. Dünya Savaşı sonrası 'gelişmekte olan ekonomiler' olarak adlandıracakları ülkeleri, kendi kontrollerindeki bir küresel finans sistemiyle; Uluslararası Para Fonu (IMF)- Uluslararası Derecelendirme Kuruluşları- Uluslararası Finans Kurumlarına dayalı bir 'küresel faiz kıskacı'yla kontrol altında tutmayı sürdürdüler. Boyun eğdiremedikleri Türkler, Kurtuluş Savaşı sonrası, kapitülasyonları kaldırmış, kendi merkez bankasını kurmuş, milli sanayi hamlesini başlatmıştı. İlk hamlenin mimarı Atatürk sonrasında, ikinci hamlenin mimarı Adnan Menderes'i, acıdır ki, bir askeri darbeyle kaybettik. Sovyetler Birliği'yle her ağır sanayi hamlesi, her Türkiye Ekonomisini bağımsızlaştıracak ekonomik model değişikliği, 1971 ve 1980'de askeri darbelerle kesildi. Türkiye'de üçüncü hamleyi başlatan Özal suikast girişiminden mucizevi kurtuldu ve yine zamansız kaybettik. 1990'lı yılların siyasi ve ekonomik belirsizlik dönemi, Türkiye'yi, aynen Latin Amerika, Afrika ve Asya ekonomilerine yapıldığı gibi, küresel 'faiz kıskacı'na düşüren, makro ekonomik dengelerini çökerten bir sürece sürükledi. 2003'ten itibaren, 15 yıldır süregelen dördüncü hamle dönemini, Cumhurbaşkanı Erdoğan'ın liderliği ve vizyonuyla yürütüyoruz. Bu süreç, Türkiye'yi büyümede rekorlara, kamu mali disiplininde örnek alınacak ülkeler seviyesine getirdi ve Cumhuriyet tarihinde ilk kez, IMF'siz, faiz oranları yüzde 5'in altına düştü. Batı bazlı 'asimetrik düzen' Türkiye Ekonomisinin demokratikleşme, özgüven artışı ve bağımsızlaşma sürecinden, Avrasya'da 'oyun kurucu' bir ülke olarak öne çıkışından hiç hoşlanmadı; kendimizi 'Gezi', '17-25 Aralık', '6-7 Ekim' ve nihayet 15 Temmuz FETÖ hain darbe girişimi 'seri' operasyonlarıyla karşı karşıya bulduk ve hepsini bertaraf ettik. 'Türkiye faizleri artırmalı' söylemleri üzerinden, manipülatif döviz kuru kotasyonları üzerinden sürdürülen 'küresel faiz kıskacı' operasyonuna en büyük darbeyi 24 Haziran'da vuracağız. 24 Haziran'daki yeni Cumhurbaşkanlığı Hükümet Sistemi oylaması, Türkiye'nin ekonomik bağımsızlığına ve yükselen Asya ile birlikte, 'Batı-Sonrası' döneme hazırlanan yeni dünyaya 'Yeni Türkiye'nin eklemlenme ve beka mücadelesidir. Önümüzdeki 60 gün bu temel gerçeği anlatmayı sürdüreceğiz.
'Hakimiyet-i Milliye', 'Ulusal Egemenlik' Türklerin, bizlerin binlerce yıldır genetik kodlarına yerleşmiş bir duruştur, bir değerdir. Ülkenin yönetiminde istişare, siyasi, idari ve askeri kararların alındığı meclislerde bir araya gelme, toplumun, ülkenin kaderine birlikte karar verme anlayışı, Orta Asya'dan bu yana, 'toy'larla başlamış bir Türk geleneğidir. Bu nedenle, Türk Milleti'nin azim ve kararlılığı, Kurtuluş Savaşı'ndan itibaren, Milletin iradesine dayalı, Milli Egemenliği merkezine yerleştiren bir devlet yönetim modelinin şekillenmesine imkân sağlamıştır. 95 yıllık Cumhuriyet'in temelini oluşturan ve 23 Nisan 1920'de çalışmalarına başlayan Birinci Türkiye Büyük Millet Meclisi, Milli Egemenliği Türk Milleti'nin kalbi, vicdanı ve mevcudiyetine dönüştürmüştür. Bu nedenle, 94 yıldır Ulusal Egemenliği, 89 yıldır da Ulusal Egemenliğin devamlılığının mutlak anlamını oluşturan Çocuklarımızın 'Bayramı'nı birlikte kutlamaktayız. 21. Yüzyıl'da, küresel ekonomi-politik yapılarca, 'tek dil, tek din, tek yaşam tarzı' üzerinden, ülkelerin milli bağımsızlığını, halkların milli egemenliğini ve dünya toplumlarının kültürel zenginliğini tehdit eden bir anlayış, sivil toplum kuruluşu kisvesi altındaki kimi organizasyonlar ve söz konusu yapıların ve organizasyonların kontrolü altındaki konvansiyonel ve yeni medya mecraları tarafından sistematik şekilde empoze edilmekte. Türk toplumunun geniş bir bölümü, empoze edilen bu yeni 'küresel yaşam tarzı'ndan duyduğu memnuniyetsizliği, bu tür bir 'formatlama' girişimine karşı ortaya koyduğu 'milli duruş'la sağlam bir tavır sergileyerek göstermekte. Bununla birlikte, milli bilinç ve milli iradeye dayalı nesilleri Türkiye'nin geleceği için yetiştirirken, 'Akıl Çağ'ının gerektirdiği dijital dönüşüm sürecini çok iyi özümsemiş; dijital ekosistemin nimetlerinden, kendi milli teknolojisini üreterek yararlanan ve bu dönemi Türkiye için gerçek bir katma değere dönüştüren nesiller yetiştirmeye odaklanmış bir Milli Eğitim modelimiz olması gerekmekte. Türkiye, küresel dijital sistemde 'oyun kurucu' nesiller için, 4. nesil bir eğitim- bilim- teknoloji ekosistemi oluşturmakla mükellef bir ekonomidir. Oysa bürokrasimiz, bugünkü kamusal yönetim anlayışıyla, 'konvansiyonel' ve 'dikey' modellemeye dayalı karar alma süreçlerini bir türlü terk edememekte. Umudumuz, 24 Haziran sonrası 'yatay entegrasyon'a dayalı, hızlı, verimli, 'dijital' ve yeni nesil reformların önünü açan bir kamu yönetim modelinin Cumhurbaşkanlığı Hükümet Sistemi'yle hayat bulmasıdır. 24 Haziran'da 'Geleceğin Yeni Türkiyesi'ni de oylayacağımızı unutmayalım.
MHP Genel Başkanı Bahçeli'nin salı günkü Meclis grup toplantısındaki 'erken seçim' çağrısına, AK Parti'nin yetkili kurulları ve kurmaylarıyla yaptığı değerlendirmeler ve Bahçeli'yle olan görüşmesi sonrasında, Cumhurbaşkanı Erdoğan'ın da mutabık kalıp, '24 Haziran 2018' tarihini açıklamasıyla, Kasım 2019'da gerçekleşeceği düşünülen Cumhurbaşkanlığı ve milletvekili seçimlerine yönelik yurtdışı mihraklar ve yurtiçindeki işbirlikçileri ve uzantılarınca hazırladıkları planlar, hevesleri kursaklarında kaldı. Oysa, 1990'lar gibi, bölücü terörün kudurduğu, 28 Şubat sürecinin toplumsal travmaya sebep olduğu, FETÖ'nün Türk Silahlı Kuvvetleri'ne sızmayı hızlandırdığı, Yunanistan'ın da gaza getirilip, Kardak krizine sebep olduğu günlere benzer hazırlıkların denendiği günlerden geçiyoruz. '24 Haziran da nereden çıktı' diye soranlara hatırlatalım; bir yanda Irak ve Suriye'de küresel oyunlar, bir yanda tüm tehlikeli terör örgütleriyle topyekûn mücadele, bir yanda döviz kurları üzerinden yürütülen ekonomik manipülasyonlar ve algı operasyonları. Sanki, not indirim kararıyla 'algı manipülasyonu'na odun taşıyan kendisi değilmiş gibi, geçen hafta yeni bir raporla gözdağı verdiğini zanneden Moody's, 'bu döviz kurları artık gerilemez' nakaratını hep birlikte söyleyen 'faiz baronları', ABD'deki 'siyasi' davadan Türkiye'ye 'kriz' biçen operasyon timleri, tüm küresel mihraklar ve yurtiçi uzantıları '24 Haziran 2018'le ters köşeye yattı. İşin ilginci, Cumhurbaşkanı Erdoğan'ın seçimin tarihini açıklaması sonrasında, uluslararası piyasalarda, Türk tahvillerine yönelik, yılbaşından bu yana ilk kez, ABD kökenli tahvil fonlarından 600 milyon dolarlık alım yapıldığına dair bilgiler piyasalara yansıdı. Gösterge tahvilinin 2. el faizi kısa sürede 50 baz puan gerilerken, dolar-TL kuru bir anda 4 TL psikolojik sınırını zorladı. Açık söyleyeyim, Londra ve Zürih bazlı dolar-TL kur kotasyon manipülasyonu ile 4.19 TL'ye kadar getirilmiş kur, önce 4.09 TL; ardından da, 4 TL'ye geriledi diye kimse sevinmesin, teselli bulmasın. Dolar kuru 3,92 TL'ye gerileyene kadar, 'artık bu seviyenin altını görmez' manipülasyonuna kimse prim vermesin. Türkiye, Cumhuriyet'in kurulmasını sağlayan Milli mücadelenin, beka mücadelesinin aynısını, Cumhurbaşkanlığı Hükümet Sistemi'ne geçeceği süreç adına yaşıyor. Çünkü yeni hükümet sistemi, Türkiye için 2. nesil reformları, küresel rekabet açısından gerçek manada maliyet yönetimini, yepyeni bir kamu yönetim modelini getirecek. Küresel odaklar için, terör örgütleri, siyaset odakları ve ekonomi manipülatörleri üzerinden yürütülen 'operasyon', Kasım 2019'a kadar adım adım derinleştirilecekti. Cumhur İttifakı, tarihi bir adımla, manipülasyonu darmadağın etti. Ama oyun sertleşecek. Bizi, 66 günlük tarihi bir 'Demokrasi Nöbeti' bekliyor.
2100 yılında 11.3 milyara ulaşması gereken dünya nüfusu için, küresel ölçekte beslenme, barınma ve enerjiye yönelik ihtiyaçların nasıl karşılanacağına dair geniş çaplı planlamaların değerlendirildiği bir dönemin içinden geçiyoruz. 2060'ta nüfusu 5.3 milyara çıkacak Asya, nüfus toplamları 3.5 milyara ulaşacak Hindistan ve Çin, küresel sistemden en yüksek oranda gıda ve enerji talep edecek ülkeler olacak. 4. Berlin Enerji Dönüşüm Diyalogu Konferansı'nda Türkiye'yi temsil eden Enerji ve Tabii Kaynaklar Bakanımız Albayrak da, dünya ekonomisinde üretim merkezi konumundaki bu ülkelerin ve Asya'nın yakın geleceğin aynı zamanda öncelikli tüketim merkezleri olacağını da hatırlatmakta. Küresel ekonomi-politiğin yeni yükselen değeri olan E7'nin (Çin, Hindistan, Brezilya, Rusya, Güney Kore, Meksika ve Türkiye) dünya üretimindeki ağırlığının, 2016 itibariyle yüzde 37 ile bir zamanların G7'sinin (ABD, Japonya, Almanya, Fransa, İngiltere, İtalya ve Kanada) yüzde 31'lik payına 6 puanlık bir fark attığını unutmayalım. Bu da, 2060'ta G7'nin dünya üretimindeki ağırlığı yüzde 22'ye gerilerken, ağırlığı yüzde 48'e çıkacak olan E7'nin enerjiye duyacağı ihtiyacı karşılayacak stratejileri ve yatırımları bugünden planlamaları ve düğmeye basmaları gerektiğine işaret ediyor. Bakan Albayrak'ın liderliğinde, Enerji Bakanlığı'nın üç sacayağına dayalı 'enerjide dönüşüm stratejisi', 'milli-yerli' kaynaklara dayalı enerji hamlesiyle, Türkiye'nin enerji kabiliyetlerini aynı zamanda 'diplomatik' bir güce dönüştürmeyi de hedeflemekte. Çünkü Türkiye'nin ardı ardına gerçekleştirdiği enerji alanındaki 'milli-yerli' yatırım hamleleri, mega projeler, oyun kurucu bir ülke olarak, Türkiye'nin Afro-Asya hinterlandındaki özgül ağırlığını, diplomasi atağını besleyecek adımlar. Türkiye'nin yenilenebilir enerji teknolojilerini üreten, geliştiren ve 'milli teknolojileri'ni Afrika'nın kalkınmasında seferber eden bir ülke olması, Avrasya'nın sürdürülebilir ve kucaklayıcı kalkınmasına yaptığı ve yapacağı katkılarla, 'diplomatik' gücünü de artıracak bir perspektif. Bakan Albayrak, enerji arz güvenliği, yerleştirme ve enerji verimliliği sacayakları üzerinden yürütülen 'enerji dönüşüm stratejisi'nde, yenilenebilir enerjide 'öncü ülke' olmayı önemli hedeflerden biri olarak tanımlamakta. Nükleer enerjiyle de perçinlenmiş 'milli arz imkânı'yla, AB'nin ve OECD'nin enerji ihtiyaçlarını da karşılayan Türkiye, enerjiyi cari açığı büyüten değil, cari fazlalığa taşıyan bir stratejik sektöre dönüştürecek.
ABD ile Rusya arasında Doğu Akdeniz'le Basra Körfezi arasındaki enerji ve ticaret koridoruna yönelik mücadele 1960'lara kadar uzanır. 1967'deki Arap-İsrail Savaşları, Sovyetler'in desteklediği Arapların İsrail'e yenilmesiyle tüm Ortadoğu'nun geleceğini etkilemiştir. 1971'de Mısır, Suriye ve Libya'nın kurduğu 'federasyon'u hatırlayanınız var mı? Sovyetler, bu ülkelerin tümünde askeri modernizasyon ve işbirliği adına yoğun çalışma içindeydi ve Irak, Saddam Hüseyin Kuveyt'i Sovyetler'e güvenerek işgal etmişti. ABDBritanya- Fransa üçlüsünün Suriye'ye yönelik son hava saldırısı, 50 yıllık bir kapışmanın bugüne yansıyan halidir. Britanya ve Fransa 100 yıldır bu coğrafyayı şekillendirmeye çalışıyor. Fransa'nın Suriye'ye yönelik son füze saldırısına katılımı, bir zamanlar siyasi hâkimiyeti olduğu 'Levant' bölgesine Cumhurbaşkanı Macron'un kendisini göstermesi ihtiyacıdır. Saddam, 1. Körfez Savaşı'nda Gorbaçov'un kendilerini sattığını ifade eder. Saddam, Soğuk Savaş'ın bitmesiyle, Türkiye'nin de gözden düştüğünü sanmaktadır. Yardımcısı Taha Yasin Ramazan Cumhurbaşkanı Özal'ın yanına silahıyla girer, girmesine de, Rahmetli Özal, Ramazan'a 'Bizim Mehmetçiğimiz Amerikan askerine benzemez; 10 bin askerimiz şehit olur; ama 100 bin asker kaybedersiniz. Bununla yetinmeyiz; Bağdat'a kadar geliriz, Saddam'ı ve seni Bağdat'ın ortasında asmadan dönmeyiz' der. Türkiye, acıdır, 1990'lı yıllarda, koalisyon iktidarları, 1994 ve 2001 krizleri, 28 Şubat darbesi gibi olaylarla, Ortadoğu'ya, Körfez'e, tüm Avrasya'ya ilgisi koparılmaya çalışılan, ekonomik ve siyasi darbelerle kolu kanadı kırılmaya çalışılan bir ülke oldu. Son 15 yılda ise, milli geliri 236 milyar dolardan 860 milyar dolara getirerek, dünyanın gıptayla baktığı mega projeleri ardı ardına hayata geçirerek, savunma alanında yüksek teknolojiyle donatılmış 'milli-yerli' silah ve mühimmatlarla, Avrasya'nın 'oyun kurucu' ülkesi olarak, bizsiz Doğu Akdeniz'den Basra Körfezi'ne enerji ve ticaret koridoru açmanın mümkün olmadığını gösterdik. Cumhurbaşkanı Erdoğan'ın Rusya, ABD, AB, İran arasında yürüttüğü etkili diplomasi, Fırat Kalkanı ve Zeytin Dalı harekâtlarıyla Türk Silahlı Kuvvetleri'nin ortaya koyduğu harekât becerisi, 2001'den beri, ABD'nin elindeki tüm imkânları seferber ederek oluşturmaya çalıştığı Doğu Akdeniz- Basra Körfezi koridorunu kullanışsız hale getirmiştir. Rusya'nın Suriye'nin batısındaki konumu, ABD'nin Suriye ve Irak'taki bocalamaları 50 yıllık bir hikâyedir. Jeostratejik kabiliyetini ve üstünlüğünü yükselten Türkiye'nin bölgenin enerji dengelerine ve kalkınmasına katkısını birlikte izlemeyi sürdüreceğiz.
Başkan Trump'ın, ABD başkanlık seçimleri öncesi, Rusya'yla bazı konuları müzakere edip etmediği, Rusya'nın başkanlık seçimine siber metotlarla müdahale edip etmediğinin araştırıldığı, Trump'ın skandallarının ortalığa döküldüğü bir ortamda, Başkan Trump'ın, 1947'den bu yana ABD ile Rusya arasında ilişkilerin en kötü noktaya geldiğini ifade etmesi inandırıcı mı; yoksa Trump'ın kendine yönelik daralan kıskaçtan kurtulmak adına gündem değiştirme manevrası mı, kestirmek zor. Bununla birlikte, şu aşamada, ABD Savunma Bakanlığı'nın, Pentagon'un Başkan Trump'ın açıklamalarını daha mantıklı bir zeminde yönetmeye çalıştığı, Rusya Devlet Başkanı Putin ve Rus kurumların açıklamalarının ise 'itidal' çağrısına ağırlık verdiği söylenebilir. Bu noktada, geçen hafta Ankara'da şekillenen Türkiye- Rusya- İran üçlü inisiyatifinin ulusal para birimlerine yönelik manipülatif atak da gözden kaçmıyor. Rus Rublesi'nin dolar karşısında 57 rubleden 65 rubleye değer kaybettiği, İran'ın Riyal'deki değer kaybını durdurmak adına dolar kurunu 42 bin riyal'e sabitlediği bir ortamda, Londra üzerinden, bankalar arası piyasada 4.19 TL'ye dolar-TL kotasyonları girildiği görüldü. Zaten, 3.78 TL'den 4.04'e kadar tırmandırılan dolar-TL kurundaki hareket yeterince tartışmalı iken, sadece 3 saat içinde dolar-TL kurunu 4.04 TL'den 4.14 TL'nin üstüne taşıyan manipülatif kur kotasyonları TCMB tarafından detaylı araştırılmakta. Türkiye, Rusya ve İran'ın ekonomik verileri ve dinamiklerinde anlamlı bir farklılık yok iken, bu kadar kısa süre içinde bu ölçüde bir döviz kuru değişikliği, 'Üçlü İnisiyatif'i köşeye sıkıştıracaklarını uman 'asimetrik düzen'in ekonomik operasyonu olarak tanımlanıyor. Her üç ülkede de, finans piyasası profesyonellerinin yapmamaları gereken hata ise, mantıksız ve hayli yüksek kur (currency rate) kotasyonlarından işlem yapmak. Londra'dan gelen '4.25 TL'den dolar kurunu alırım' kotasyon emrinin (order) büyüsüne kapılıp işlem yapmak, dolar-TL kurunu manipülatif olarak o seviyelere yükseltmek isteyen 'operasyon güçleri'nin işini kolaylaştırmaktır. Elbette, küresel belirsizlik sürecini, Türkiye, Rusya gibi gelişmekte olan ülkelerden daha yüksek borçlanma faizi koparmak için manipüle etmek isteyen diğer piyasa simsarlarını da unutmayalım. Bu noktada, dolar-TL kurundaki yükselişe TCMB'nin (TRCB) 3-4 puan faiz artırarak müdahale etmesi ise, bataklıktaki sivrisinekleri atom bombasıyla öldürmeye kalkmak gibi, aşırı doz bir müdahale anlamına gelir. Umarım, bu hataya düşen merkez bankası olmaz.
ABD ile Çin arasında, bilhassa 15 gündür 'küresel ticaret savaşları' üzerinden giderek tırmanan söz düellosu, önümüzdeki döneme yönelik küresel emtia, hammadde fiyatları ve mal fiyatlarına yönelik beklentilerde de dalgalanmaya sebep oldu. ABD, Çin ve AB gibi küresel ticarette önceliği olan ülkeler ile Britanya ve Japonya gibi hemen ikinci halkada yer alan ülkeler arasındaki ticarete getirilecek ek vergi yükleri veya kota kısıtlamaları, önümüzdeki birkaç yıl küresel hammadde ve nihai ürün fiyatlarında yükselişe, küresel enflasyonda yeni bir tetiklenmeye sebep olabilir. Kaldı ki, Başkan Trump'ın Ortadoğu ve Asya-Pasifik'te tırmandırdığı siyasi gerginliklerin küresel petrol ve altın fiyatlarını da tetiklediğini dikkate aldığımızda, küresel enflasyon riski bir kademe daha artmış oluyor. İşte, tam bu noktada, Cumhurbaşkanlığı Külliyesi'nde, Milletin Evi'nde, pazartesi günü duyurulan 135 milyar TL'lik proje bazlı yatırım teşvik sisteminden, bir başka deyişle süper teşvik sisteminden yararlanacak yatırım hamlesi, Türkiye'nin metal ve metalürji, petrokimya ürünleri,yenilenebilir enerji teknolojileri, ham petrolden elde edilecek rafine ürünler, tıbbi cihazlar ve sağlık teknolojileri, tarım teknolojileri, savunma teknolojileri, raylı sistem ve nihayet motorlu taşıtlar ve elektronik sektörlerinde dışa bağımlılığı azaltacak, orta vadede Türkiye'nin 13 milyar doların üzerinde daha az ithalat yapmasını sağlayacağı gibi, dünyaya 6 milyar doların üzerinde ihracat yapmasını sağlayarak, Türkiye'nin dış ticaret açığını 19 milyar doların üzerinde iyileştirecek bir adım. Türkiye'nin imalat sanayisinin yüzde 70'lerin üzerinde ithal hammaddeye bağımlılığı, küresel hammadde ve nihai ürün fiyatlarındaki artışa ve döviz kurlarındaki yükselişe bağlı olarak, Türkiye'nin bilhassa imalat sanayisi ve enerji alanındaki girdi maliyetlerini yükseltiyor ve Türkiye'ye maliyet enflasyonu olarak yansıyor. Bu nedenle, bilhassa 2 yıldır Enerji ve Tabii Kaynaklar Bakanlığı'nın milli-yerli enerji imkânları ve maden imkânları konusundaki büyük hamleleri ve süper teşvik paketinden yararlanacak 135 milyar TL'lik imalat sanayisi yatırım hamlesi ile Türkiye'nin dışa bağımlılığını azaltacak ve cari açıkta kritik önemde bir iyileşmeye imkân sağlayacak adımlar. Ayrıca, Türkiye- Rusya- İran Üçlüsü'nün bölgelerinde üstlenme gayreti içinde oldukları inisiyatiften memnun olmayanların, döviz kurları üzerinden yürüttükleri ve ileride yürütmeye teşebbüs edecekleri manipülasyonlara karşı da, Türkiye'nin elini güçlendirecek dev adımlar bunlar. 2001 ile Şubat 2018 dönemi arasında kullandırılmış 891 milyar TL'lik yatırım teşvikinin üzerine eklenen 135 milyar TL'lik bu dev adım hayata geçtikçe, Türkiye'nin küresel ticarette de eli güçlenmiş olacak.
Bugün, Cumhurbaşkanlığı Külliyesi, yani 'Milletin Evi'nde önemli bir organizasyona katılacağız. Ekonomi Bakanlığı'nın organizasyonunda, Cumhurbaşkanı Erdoğan'ın katılımlarıyla, Türkiye Ekonomisi'ni geleceği taşıyacak 22 kritik önemdeki yatırıma, stratejik sektörlerin bünyesinde gerçekleştirilecek 100 milyar TL'yi aşacak yatırıma teşvik belgeleri takdim edilecek. Bu tören, esasen, küresel ölçekte stratejik öneme sahip sektörlerden, Türkiye için yeni küresel devler, yeni küresel markalar çıkarmak. Türk bayrağını küresel ölçekte gururla taşıyan, Türkiye'nin Avrasya'da, daha geniş bir perspektifte, Afrika'dan Asya'ya, Latin Amerika'dan Okyanusya'ya 'kapsayıcı' ekonomi-politik işbirliği hamlelerinin en stratejik oyuncusu konumundaki Türk Hava Yolları, Türkiye'nin dünya ekonomisindeki en güçlü küresel markası. THY'nin yanına, farklı sektörlerde yeni Türk devlerini, yeni küresel markalarımızı eklemek, Türkiye Ekonomisi'nin dünya ekonomisindeki algısını, kredibilitesini daha da güçlendirecek. İşlem gerçekleştirenlerin yüzde 70'e yakınının küresel yatırımcı olduğu Borsa İstanbul da bir diğer küresel markamız. Konvansiyonel ve İslami pek çok yeni yatırım aracı ve menkul kıymetle derinleştireceğimiz Türk Sermaye Piyasası, Borsa İstanbul'un küresel marka değerini daha da güçlendireceği gibi, Türk reel sektörüne, yeni küresel markaları ve devleri hayata geçirmek konusunda güçlü finansman imkânları da sunacaktır. Sermaye piyasası kaynaklı, uzun vadeli ve düşük maliyetli yatırım finansman imkânları, Türk reel sektörüne, zor günler yaşamakta olan pek çok uluslararası markayı bünyesine katarak, iş dünyamızın girişimcilik ve iş yapma becerisiyle, yeni küresel devler çıkarmamızı sağlayacaktır. Türkiye, Osmanlı'dan Cumhuriyet'e, yönetim modelleriyle pek çok kez dünya ekonomilerine örnek olacak başarıları hayata geçirmiştir. Cumhuriyet'in ilk yıllarında, kalkınmanın motor gücünü oluşturan Kamu İktisadi Teşebbüsleri (KİT) modeli, Kuzey Avrupa ülkelerince örnek alınmış ve onların günümüze önemli markalar taşımasına öncülük etmiştir. Keza, Türkiye'nin bir başka önemli model başarısı 'Organize Sanayi Bölgeleri'dir. OSB'ler, ABD dahil, dünyanın önde gelen pek çok önemli ekonomisinin ilgisini çeken, sanayileşme hamlesi adına örnek alınan bir modelimiz. Türkiye'yi 2030'da ilk 12'ye, 2060'ta ilk 10'a taşıyacak stratejik sektörlerde imalat sanayisinin ciddi bir ağırlığı söz konusu. Bu nedenle, her türlü müzakereye açık ve yaşayan bir organizma gibi sürekli yenilenen bir teşvik modeli ve en başarılı OSB'lerin örnek alınacağı bir dijitalleştirilmiş sanayi hamlesi, Türkiye'yi yeni küresel devlere, markalara kavuşturacak
Türkiye- İran- Rusya (TIR) Üçlüsü'nün 22 Kasım 2017'de Soçi'de başlattıkları süreç, Avrasya'nın geleceğini değiştirecek, bölgesel ekonomik fırsatların önünü açacak bir işbirliğinin ipuçlarına işaret ediyor. Yeni İpek Yolu'nun vazgeçilmez kavşak noktaları olan Tahran- İstanbul- Moskova Hattı, üç ülke arasında kademe kademe yükselecek stratejik işbirliğine bağlı olarak, 40 milyon kilometre karelik Afro-Asya hinterlandında, 2030'a kadar oluşacak 21 trilyon dolarlık ek katma değerden Türkiye, Rusya ve İran'ın 'kazan-kazan' boyutunda birbirlerini yararlandıracakları yeni yatırım ve iş fırsatlarını öne çıkaracak. 'Kuzey-Kuzey' İttifakı, 1860'tan bu yana, 'asimetrik düzen'in politikaları çerçevesinde, Afro- Asya hinterlandına ateş, kan ve ölüm getirdi. 'Kapsayıcı kalkınma'yı göz ardı eden, Afro-Asya hinterlandını sömürülmesi gereken bir üretim ve kaynak merkezi olarak tanımlayan, görevlendirmeyi tercih eden bir yaklaşım gözlendi. Soçi ile başlayıp, Ankara ile devam eden Üçlü Zirve'den çıkacak karar ve stratejiler, Orta Asya'dan Sahra Altı Afrikası'na, büyük bir coğrafyanın kendi nimetlerini, kendi kaynaklarını 'kapsayıcı kalkınma' modeli ile parlak bir geleceğe dönüştürmesine önderlik edebilir. Orta Asya, Kafkasya, Balkanlar, Afrika, Körfez, Ortadoğu'nun geleceğinde, Türkiye- İran- Rusya (TIR) Üçlüsü'nün güvenlik, enerji, sanayi, ticaret, turizm ve eğitim alanlarında geliştirecekleri işbirliği fırsatları, ortak yatırım stratejileri, Avrasya'yı parlak, umut veren bir geleceğe taşıyacak. Cumhurbaşkanı Erdoğan'ın liderliğinde, Türkiye'nin yürüttüğü samimi, güçlü ve şeffaf diplomasi, Rusya ve İran açısından, jeoekonomik, jeostratejik bir işbirliği stratejisini inşa etmek adına, dikkatle ve özenle kucaklanması, değerlendirilmesi gereken bir platform imkânı sunmakta. Rusya ve İran, 'Kuzey-Kuzey' İttifakı'nın, 'asimetrik düzen'in Avrasya'da ürettiği 'jeopolitik gerginlik' alanlarını iyi analiz ederek, laboratuar ortamında üretilmiş terör örgütlerinin derinleştirmeye çalıştığı 'fay hatları'ndaki enerjiyi boşaltacak süreçleri hızlandırmalı. Kurtuluş Savaşı sürecinde, Türkiye'nin 'asimetrik düzen'e karşı yürüttüğü destansı mücadeleyi desteklemiş, Cumhuriyet tarihi boyunca, ağır sanayi hamlelerinde, stratejik yatırım ve ürün alanlarında Türkiye'yle işbirliğini tercih etmiş bir Rusya'nın, bugün nükleer enerji ve hava savunma sistemleriyle, iki ülke arasındaki stratejik işbirliği adımlarını güçlendirmesi, İran'ın da doğru okuması gereken bir süreçtir. Avrasya'yı 'tekil' beklentiler değil, 'kapsayıcı' bir gelecek yaşanır kılacak.
Son 15 yılda, AK Parti iktidarları Türkiye'ye, iş dünyasına sayısız beceri ve imkânlar kazandırdı. Bu imkânlardan ikisi ekonomik alanda 'öngörülebilirlik' ve 'sürdürülebilirlik'tir. Türkiye, bu iki kavram üzerinden, 230 milyar dolardan 860 milyar dolar GSYH büyüklüğüne, 23 milyar dolardan 160 milyar dolar ihracat hacmine yürüdü. Türkiye'nin ekonomi alanında yakaladığı başarı grafiğinin Türkiye'nin bölgesinde 'oyun kurucu' gücünü perçinlemesinden, sahadaki becerisinden rahatsız olan küresel güçler, 2006'dan beri sayısız vahşi saldırıyla, AK Parti iktidarlarının sağladığı ekonomik ve politik 'istikrarı', 'öngörülebilirliği' ve 'sürdürülebilirliği' yok etmeye çalıştılarsa da, çok şükür ki, başarısız oldular. Cumhurbaşkanı Erdoğan'ın liderliğinde, dün, 'sürdürülebilirlik' ve 'öngörülebilirlik' boyutunda yeni bir adım daha atıldı; Nükleer Enerji. Bugün, dünyanın saygın ekonomilerini 100'ün üzerindeki ekonomiden ayıran en önemli başlık 'sürdürülebilirlik' becerisidir. Nükleer enerji, bu alanda mesafe almış ekonomiler açısından, 3 alanda 'sürdürülebilirlik' imkânı sağlamaktadır; birincisi ülkenin enerji bağımsızlığı ve enerji kaynak çeşitliliği adına sürdürülebilirlik; ikincisi küresel rekabet açısından enerji fiyatlarının yönetimi ve enerji maliyetleri açısından sürdürülebilirlik; küresel rekabet ve itibar boyutunda, ülke ekonomisinin karbon salınımı açısından sürdürebilirlik. Bu kritik önemdeki etkileri itibariyle, Türkiye gibi bölgesine ilham veren, oyun kurucu bir ülke açısından, nükleer enerji 'küresellik' eşiğidir. Türkiye Atom Enerjisi Kurumu'nun ilk adımı olan 'Atom Enerjisi Komisyonu Genel Sekreterliği'nin 1956'da, Demokrat Parti zamanında kurulması, 1982'de Başbakanlığa bağlı bir kuruma dönüştürülmesi bizi şaşırtmamalı. Adnan Menderes ile başlayıp, Turgut Özal'la devam etmiş bir 'zihinsel' ve 'kurumsal dönüşüm' mücadelesinin, başarıların üst çıtasıdır Cumhurbaşkanı Erdoğan ve Ekibi'nin başarısı. Nükleer enerji, aynı zamanda, Türkiye'nin yenilenebilir enerji teknolojilerindeki 'yerlilik', 'millilik' hamlesine benzer şekilde, Türk şirketleri açısından, hem uluslararası güvenlik standartlarında çalışma kültürü, hem de yüksek sıcaklık ve basınca dayanıklı malzeme üretme yeteneği kazanacakları önemli bir fırsat. Türkiye'nin ihracatını önce 250, ardından 500 milyar dolara taşıyacaksak, bunu yüksek beceriye sahip enerji, savunma, havacılık, uzay ve bilişim teknolojileri ile yakalayacağız.
AK Parti'nin, 15 yıllık iktidar döneminde ciddi beceri kazandığı alanlardan biri de 'piyasa yönetimi' oldu. Uluslararası ekonomi- politiğin bölgesel ve küresel dengeleri, 'asimetrik düzen'in küresel aktörlerinin Türkiye'yi sıklıkla ekonomi alanında sıkıştırmayı denedikleri bir mücadele süreciyle yürüyor. Türkiye Ekonomisi'ne yönelik operasyon uluslararası derecelendirme kuruluşları, uluslararası finans kurumları, uluslararası ekonomi medyası ve haber ajansları üzerinden; Türkiye Ekonomisi'yle ilgili risk iddialarını gündeme getiren, 'felaket tellallığı' yapan sipariş raporlar üzerinden, yani tüm paydaşlar koordine edilerek yürütülüyor. Hükümet ve Ekonomi Yönetimi ise, artık karbon kopya yürütülen bu 'algı operasyonları'nı, 'tam saha pres' tedbirlerle, reel sektöre yönelik destek paketleriyle, makro ihtiyati adımlarla ve reformlarla bertaraf etmekte, püskürtmekte. Cumhurbaşkanı Erdoğan, Türkiye Ekonomisi için tedbirli olmanın doğal olduğu; ancak bu tedbirlerin kendi ayağımıza kurşun sıkacak noktaya getirilmemesi gerektiği uyarısında bulundu. "Faizler artsın' çığırtkanlığına karşı dikkatli olunması gerektiğini hatırlatan Erdoğan, faiz belasından Türkiye'yi, faizi aşağı indirmek suretiyle enflasyondan da kurtaracaklarını belirtti. Finans sisteminin 'faiz lobisi' formatıyla, bu konudaki ısrarlarını aşacaklarını da vurguladı. Unutmayalım, 2017'de, küresel operasyon timleri ellerini ovuşturarak, Türkiye Ekonomisi'nin dağılacağına dair salvolar atarken, son derece iyi kurgulanmış KGF uygulaması ve ihracata yönelik etkili desteklerle, Türkiye Ekonomisi'ni yüzde 7.4'lik rekor büyümeye taşıdık ve adamları şapa oturttuk. Söz konusu timlerin 2018'de de saldırılarını aynı şiddetle sürdüreceğini ezbere bildiğimizden, 2018'e de reel sektör destekleri adına 'tam saha pres'le girmiş durumdayız. Başbakan Yıldırım, cumartesi günü İzmir'de yaptığı açıklamayla, içinde bulunduğumuz hafta arkası gelecek reel sektöre yönelik geniş çaplı destek paketinin ilk adımını 'Nefes Kredisi' müjdesiyle başlatmış oldu. Halen, KOBİ'lerin kullandığı kredi faiz oranları yüzde 15-20 aralığındayken, TOBB ile birlikte yürütülen projeyle, 5 milyar TL'den 7.5 milyar TLye yükseltilen 'Nefes Kredisi'nin yüzde 11.88 faizle kullandırılmasının yanı sıra, 6 ay ana para ödemesiz olmak üzere, 1 yıldan 1.5 yıla çıkarılıyor. Bu daha ilk adım. Başbakan Yıldırım, çok sayıda özel sektör bankasının bu projeye dahil olmamaları nedeniyle ileride pişman olacaklarını hatırlatırken, ekonominin aşırı ısındığına dair iddiaları da ağır bir dille eleştirdi ve Türkiye Ekonomisi'nin büyümeye ve üretim için terlemeye devam edeceğini vurguladı.
Çarşamba günkü yazımızda, 2017'nin son çeyreği için yüzde 8.43 ile 12.40 arası, orta noktası yüzde 10.02 olan bir büyüme beklentisini sizlerle paylaşmıştık. 2017'nin 4. çeyreğinde sanayi yüzde 8.8, imalat sanayisi de yüzde 8.2'lik bir katma değer performansına imza atmış olsa da, son çeyrek büyüme beklentilerimizin altında, yüzde 7.3 geldi. İnşaat sektörü 2016'nın 4. çeyreğinde yüzde 3.2, 2017 son çeyreğinde yüzde 5.8; tarım yüzde 0.4 iken, bu defa 2017'de yüzde 6; hizmetler sektörü ise 2016'da yüzde 3.7 katma değer artışı yakalamış iken, 2017'nin son çeyreğinde yüzde 9 katma değer artışı yakalamış olmasına rağmen, son çeyrekte büyümenin yüzde 7.3 düzeyinde gerçekleşmesi, bir sonraki TÜİK açıklamasında 4. çeyreğe bir revizyon gelir mi noktasında beni düşündürdü. Çünkü 2017'nin 1. çeyrek büyüme oranı ilk açıklandığı yüzde 5'ten yüzde 5.4'e, 2. çeyrek yüzde 5.1'den yine 5.4'e ve 3. çeyrek de yüzde 11.1'den 11.3'e revize oldu. Bu nedenle son çeyrek için de bir revizyon beklenmeli. G-20 ülkeleri arasında 2017'de en yüksek büyüme oranı başarısıyla, Ekonomik İşbirliği ve Kalkınma Örgütü (OECD) üyesi 35 ülke arasında ise, İrlanda'dan sonra 2. sırada yer aldık. Dünyanın önde gelen ekonomilerinin büyümek adına her türlü tedbiri, her türlü parasal genişlemeyi devrede tuttukları bir konjonktürde, tüm terör örgütlerinin saldırılarını son 1.5 yılda, 'milli- yerli' imkânları seferber ederek, küresel ölçekte başarılı sınır ötesi operasyonlarla da bertaraf eden, 15 Temmuz FETÖ hain darbe girişimini destansı bir duruşla darmadağın etmiş Türkiye'nin, kendi yerinde bir başka ülke olsa nasıl toparlayabileceğini bilemeyeceği ekonomiyi, 2017'de büyüme rekoruna taşımış olması, Türkiye'nin ekonomik, toplumsal ve siyasi dinamiklerinin ve yapı taşlarının ne kadar güçlü olduğu konusunda en etkili ipucunu ortaya koyuyor. Üstelik de, aynı 2017'de, 2006-2016 dönem ortalamasının 2.4 katı bir performansla, böyle zor bir konjonktürde, 1 milyon 635 binlik ek istihdam imkânına da imza atarak... Türkiye Ekonomisi'nin öncü göstergeleri, 2017'de yakaladığımız bu üretim performansının, ekonomideki dinamizmin, ihracatın 170 milyar dolar gibi yeni bir rekora yürüyüşünün, turizm sektöründeki ciddi toparlanmanın 2018 yılı büyümesine de önemli bir yansıması olacağını gösteriyor. Bu noktada, Türk reel sektörünün küresel rekabetteki konumunu güçlendirecek, maliyet yönetimine dair reformların hızlandırılması, reel sektörün kârlılığının güçlendirilmesi, özel sektör yatırımlarının da hızlanmasıyla, 2018'de de yeni bir büyüme başarısının tetikleyicisi olacaktır.
Türkiye ekonomisinin gücünü ve üretim becerisini anlamak istiyorsanız, 2017 rakamlarıyla, Yeni Zelanda dahil, 140 ülkenin GSYH'sından daha büyük katma değer üreten bir sanayisi; Ukrayna dahil, 130 ülkenin GSYH'sından daha büyük katma değer üreten bir ticaret sektörü ve Bulgaristan dahil, 114 ülkenin GSYH'sından daha büyük katma değer üreten tarım sektörü olan bir Türkiye'den söz ettiğimizi bilmek dahi kafidir. Türkiye, Avrasya'nın 'oyun kurucu' bir ekonomisi olarak, sektörel çeşitliliği ve genç, nitelikli insan kaynağıyla, 160 milyar doları aşan ihracatıyla, dünya ticaretinde ilk 25'e soyunmuş bir ülke olma becerisiyle, Avrasya'nın en ilham verici ekonomisi. Üstelik de, bu becerisini, son 15 yılda, G20 ülkeleri arasında en üst sıralarda yer almasını sağlayan bir 'kamu mali disiplin başarısı' ile gerçekleştirmekte. YATIRIMIN İLGİ ODAĞI 2017 yılını G20 ülkeleri arasında GSYH büyüme hızı rekoru ile tamamlamış olan Türkiye, etrafındaki bu derece ağır ekonomi-politik gerginliklere rağmen, tüm sektörlerindeki üretim çarklarının dönmesini başaran, reel sektörün rekabetçiliği ve katma değer becerisi adına, neredeyse AB ülkelerinin toplamının başarabildiği istihdam artışını tek başına yapabilen bir ekonomi olarak, aldığı makro ihtiyati tedbirler ve reform adımlarıyla, 2018'de de küresel yatırım ilgisine en fazla mahzar olacak ilk 5 ülke arasında ilan edilen bir ülke. Türkiye, coğrafyasında, önümüzdeki 25 ve 50 yıl adına, 'sürdürülebilir' ve 'kapsayıcı' kalkınma adına, hem diplomasi, hem de saha gücünü, ekonomik becerisiyle harmanladığı bir strateji yürütüyor. SAHADA ETKİLİ ÜLKE Cumhurbaşkanı Erdoğan'ın liderliğinde, son 15 yılda, ekonomik gücünü, üretim ve yatırım becerisini 'insani değerler' kaldıracı olarak da kullanan Türkiye, 'yumuşak' gücünü sahada daha etkili kılacak bir başarıyı yakalayarak, insanı yardımlarda dünyada en önemli ilk 5 ülke arasına kendisini taşımayı da bildi. İş dünyası ve toplumsal hayata yönelik sivil toplum kuruluşlarında tarihi bir 'demokratikleşme' ve uluslararası düzeyde ikili ilişkileri yürütme ve proje gerçekleştirme kabiliyetinin yanı sıra; ekonomik gücün getirdiği hareket kabiliyetiyle, Türkiye sınır ötesi diplomatik misyon sayısında da dünyada ilk 5'de yer almasını sağlayan bir 'diplomasi gücü' yakaladı ve bu becerisiyle, Afrika ve Asya'ya 'birlikte geleceği oluşturma' çağrısı yapmakta. İLHAM VERECEK Türkiye'nin ekonomik gücünün Türk toplumuna aşıladığı 'özgüven', Türkiye Ekonomisi'nin 'demokratikleşme süreci', nasıl ki 15 Temmuz FETÖ hain darbe girişiminin destansı bir direnişle darmadağın olmasını sağladıysa; bugün küresel finans baronlarının yerel yardakçılarıyla tezgahladıkları 'döviz- faiz oyunu' da aynı şekilde darmadağın olacaktır. Türkiye, Rusya, Çin, Japonya, Güney Kore gibi ülkelerle mega projelere imza attıkça, bu ülkelerle ticaret ve finans kanalını derinleştirdikçe, serbest ticaret anlaşmaları devreye girdikçe, Türkiye'nin 'ekonomik gücü' Avrasya'ya ilham vermeyi sürdürecek.
Yarın Türkiye İstatistik Kurumu, 2017'nin hem 4. çeyreği, hem de bütünü için GSYH verilerini açıklayacak. GSYH büyüme hızına yönelik şubattaki ön tahminlerimiz, 2017'nin bütünü için büyüme hızının yüzde 7.2 ile 7.9 arasında şekillenebileceğine işaret ediyordu. Bununla birlikte, 16 Mart'ta açıklanan ve baz yılı 2015 olarak tanımlanmış yeni seri sanayi üretim verileri ışığında, 2011- 2018 dönemi yıllık bazda sanayi üretim değişim oranları incelendiğinde, yarın açıklanacak 2017 yılı GSYH büyüme hızının yüzde 8.25 ile 8.45 arası çıkma ihtimalinin güçlendiğini görüyoruz. Oysa önceki tahminlerimizde 7.2 ile 7.6 arasında dolaşmaktaydık ve az da olsa yüzde 7.9'u, 8'i zorlayacağımızı düşünüyorduk. 2017'nin son çeyreği için ise, en kötü senaryoda yüzde 8.43, orta senaryoda 10.02, iyimser senaryoda ise yüzde 12.40 gibi hayli yüksek bir 4. çeyrek büyüme oranı görebiliriz. Bu da, 2017'nin tümü için, GSYH büyüme hızı oranında muhafazakâr senaryoda yüzde 7.5, orta senaryoda yüzde 7.9 ve iyimser senaryoda bizi yüzde 8.25-8.45 aralığına kadar taşıyacak bir tahmine götürüyor. Yarın, TÜİK'in resmen açıklayacağı verinin yüzde 7.9 ile 8.25 arasında çıkması, yurtiçi ve yurtdışı ekonomi çevrelerinin bir hayli üzerinde bir beklenti olacağı gerçeği ile piyasalarda havayı değiştirecek bir etkiye sebep olabilir. Sonuç olarak, Türkiye'nin G20 ülkeleri arasında, daha da önemlisi, 50'ye yakın seçkin gelişmiş ve gelişmekte olan ülke arasında 2017'yi rekor bir büyüme hızıyla kapattığı anlaşılmış olacak. İşin ilginç yanı, TCMB'nin 100 ekonomistin görüşlerine başvurarak, onların tahminlerinden oluşturduğu geçtiğimiz aralık ayındaki beklenti anketinde 2017 büyüme tahmini ortalaması yüzde 5.7'ydi. Türkiye Ekonomisi, ihracatta kırmaya devam ettiği rekorlarla, sanayi üretiminde de, 2018'e, bir önceki yılın ocak ayına göre yüzde 12'lik artışla başladı. 2017'nin ilk 3 ayında, imalat sanayisi kapasite kullanım oranı ortalama yüzde 76.8 iken, 2018'in ilk çeyreğine yüzde 77.9'luk bir başlangıç yapmış durumda. Veriler, 2018'de de büyüme hızının güçlü olacağına işaret ediyor. Mal ve hizmet üretimindeki alkışlamamız gereken bu performansı sürdürülebilir kılmak adına, reel sektörün maliyetlerini azaltacak adım ve reformlara hız vermeyi sürdürelim.
Türkiye ve Avrupa Birliği (AB) nezdindeki iş dünyası sivil toplum kuruluşlarının birlikte gerçekleştirdikleri toplantı ve zirvelerde, uzun zamandır Türkiye-AB beraberliğinin her iki tarafın menfaatine, 'kazan-kazan' bir ilişki olduğu vurgulanmakta. Bu nedenle, bugün Varna'da gerçekleşecek ve Cumhurbaşkanı Erdoğan'ın AB Konseyi Başkanı Tusk ve AB Komisyonu Başkanı Juncker'le de bir araya geleceği Türkiye-AB Zirvesi'nden çıkacak sonuçlara, liderlerin verecekleri mesajlara Türk ve AB iş dünyası hayli önem vermekte. AB liderlerinin 'diyalog devam etmeli' mesajları ise, Türkiye cephesinde 'kabak tadı' vermiş durumda. Türkiye'nin mülteciler meselesi başta olmak üzere, pek çok konuda bugüne kadar attığı yapıcı adımlara doğru dürüst karşılık veremeyen AB tarafına, Türkiye 'diyalog, diyalog. İyi de diyalog çağrısı da bir yere kadar. Artık, AB'nin somut adım atması gerekiyor' demekte. Tam üyelik müzakerelerinin hızlanması ve yeni başlıkların açılması, vize serbestliği ve Gümrük Birliği'nin modernizasyonu süreçleri Türkiye'nin somut adım görmek istediği alanlar. İşin ilginç yanı, AB'nin bir anlamda cumhurbaşkanı sayılabilecek AB Konseyi Başkanı Tusk'ın AB açısından önemli risk, tehdit başlıkları olarak ifade ettiği 'Çin'in küresel sistemde artan iddiası ve Güney Çin Denizi gerginliği', 'Rusya'nın komşularını da tehdit eden ve Avrupa'ya uzanan agresifliği' ve 'Ortadoğu ve Afrika'da tırmanan savaş, terör ve anarşi' başlıkları, AB'nin Türkiye'yle 'diyalogu sürdürme'nin çok ötesine geçecek, derinleştirilmiş, zenginleştirilmiş bir ekonomik, ticari, askeri ve siyasi ilişkiler bütünü oluşturmasını gerektirmekte. ABD ile AB arasında 'ticaret savaşları' üzerinden tırmanan gerginlik ve ABD'nin 'agresif' tutumu nedeniyle giderek fonksiyonlarını yitirmekte olan bir NATO, AB'nin bugün ve gelecekteki güvenliği açısından büyük risk oluşturmakta. Tusk'ın tarif ettiği 3 kritik tehdit başlığı, ABD'nin bencilleşen tavrına bağlı olarak, AB'yi bölgesel ve küresel güvenlik açısından boşluğa düşürmekte. Türkiye 'li bir AB, 3 kritik tehdide karşı, siyasi ve askeri açıdan kendini daha korunaklı hissedecek bir AB'dir ve Türkiye ile ekonomikticari işbirliği, AB şirketlerine, AB ekonomilerine küresel rekabet açısından 'sürdürülebilirlik' boyutunda önemli fırsatlar sunmakta. Buna karşılık, Türkiye 'siz bir AB, Tusk'ın belirttiği 3 kritik tehdidin ağır negatif etkilerine açık; küresel rekabette Türkiye'nin 'kaldıraç' etkisinden mahrum bir AB'dir. Cumhurbaşkanımızla masaya otururken, AB liderlerinin bu hususları atlamamaları lehlerine olur.
Ekonomi yönetimimiz ve Cumhurbaşkanlığı ekonomi başdanışmanlarımıza yazının hemen başında bir çağrıda bulunmak istiyorum: "Türkiye Ekonomisi sinsi bir operasyonla 'stagflasyon' tuzağına çekiliyor." Stagflasyon, ülke ekonomisinin yükselen enflasyon ve yükselen işsizlik sorunlarını ağır bir ekonomik durgunlukla birlikte yaşadığı hayli sıkıntılı bir süreçtir. 1970'lerde, petrol krizlerinin etkisiyle, başta ABD, gelişmiş ekonomileri etkisi altına almış; 80'li ve 90'lı yıllarda zaman zaman Latin Amerika ülkelerinde gözlemlenmiş; Türkiye'nin de kısa süreli olarak etkisi altında kaldığı bir ekonomik konjonktürdür. Gelişmiş ekonomilerin stagflasyon belasıyla karşı karşıya kalmalarının en önemli gerekçesi, 'maliyet enflasyonu' bazlı süreçte, fiyatlardaki istikrarsızlığın gerekçesi iyi analiz edilmeden, merkez bankalarının sert faiz artışları ve para politikasını sıkılaştırarak, yanlış tedaviyle, büsbütün ülke ekonomilerini ağır bir durgunluğa sürüklemeleriydi. Üzülerek söylemem gerekir ki, bugün bankalarda uzman olarak görev yapan, üniversitelerimizde akademik hizmet veren kimi ekonomistler, iktisat literatürüne girmiş bir konuda, Türkiye 'maliyet enflasyonu' süreci yaşarken, TCMB'nin 'acilen' ve 'etkili' faiz artışları gerçekleştirmesi gerektiğini ısrarla savunarak, Türkiye'yi 'stagflasyon'a sürükleyecek bir çağrıda bulunuyorlar. Acıdır, sırf iktidara muhalif olma güdüsü, AK Parti'nin siyaseten 'intihar' etmesi anlamına gelebilecek marjinalleştirilmiş, absürt 'piyasaya müdahale' dedikodularına prim verilen, TCMB'nin faiz artışlarının Türkiye ekonomisini 'stagflasyon'a sürükleyecek büyük bir risk oluşturduğunun algılanamadığı bir körleşmeye dönüşmüş durumda. İşte tam bu noktada, reel sektör ve finans piyasalarındaki kimi iş insanlarının ve profesyonellerin 'körleşmiş' algılarını, tutumlarını besleyecek "Türkiye Ekonomisi'nin aşırı ısındığına" dair manipülatif kaygıların uluslararası ekonomi medyasınca öne çıkarıldığını gözlemliyoruz. Financial Times'da yayınlanan 'Türkiye Ekonomisi'nde hızlı büyümeyle ilgili uyarılar, aşırı ısınma' temalı yazı, tam da bu amaca yönelik. TCMB'nin bağımsızlığına yönelik tartışmaları, ekonominin aşırı ısındığına dair iddiaları gündeme getiren yazı, 'TCMB faiz artırmalı' demeye getirerek, Türkiye Ekonomisi'ni 'stagflasyon'a sürükleyecek hayli tehlikeli bir analiz paylaşıyor. Türkiye, yüksek büyüme ile yüksek vergi gelirine dayalı bir mali disiplin sürecini yönetmekte ve işsizliğin artmasını engellemekte. Piyasalar şunu bilmeli: 'Ekonomi literatüründe ezbere bilinen hataları atlayıp, bu manipülatif çağrılara prim verirseniz, Türkiye Ekonomisi'ni yüksek enflasyonla birlikte, yüksek işsizlik, yüksek bütçe açığı ve ağır durgunluğa sürüklersiniz.' Türkiye'yi bu tuzağa düşürecek miyiz?
Yerli ve yabancı ekonomi aktörleri açısından, Türkiye Ekonomisi'nin algısının etkin yönetimi iki temel başlık üzerinden yürüyor; ilki döviz kurları, ikincisi enflasyon. TCMB'nin pek çok çalışması, TL'nin yabancı paralar karşısında, sepet kur düzeyinde, ortalama yüzde 10 değer kaybetmesinin yıllıklandırılmış manşet enflasyon üzerinde 1.5 puanlık bir artırıcı etkisi olduğuna işaret ediyor. Bu nedenle, Moody's'in not indirimine kadar sakin seyreden ve yıllık enflasyonun alınan ve alınacak tedbirlerle tek haneye düşürülmesini sağlayacak bir piyasa ortamında, sepet kurun son bir ayda yüzde 5'e yakın artması, yıllıklandırılmış manşet enflasyona 0.5 ile 0.75 puan arasında artırıcı bir etki anlamına gelmekte. Türkiye, 1.5 yıldır maliyet enflasyonu baskı altında. Bu nedenle, hammadde, işgücü, enerji ve finansman maliyetlerinin yönetilmesi ve alınacak makro ihtiyati tedbirler ve 2. nesil reformlarla, Türkiye Ekonomisi'ndeki maliyet baskısının azaltılması, döviz kurlarının normalleşmesi adına da önem arz ediyor. Aksi durumda, yıllıklandırılmış düzeydeki maliyet enflasyonu baskısının tüketici fiyatları üzerindeki uzun dönemli etkisi, TL tasarruflara önerilen mevduat faiz oranı veya kâr-zarar ortaklığı getiri oranlarının cazibesini de ciddi anlamda törpülediğinden, yurtiçi tasarruf sahiplerinde döviz tevdiat hesaplarına yönelme gibi bir sonucu da beraberinde getirmekte. Bu tablo 12 ve 24 ay sonrasının enflasyon beklentilerinin daha etkili yönetilmesi gerçeğini de beraberinde getiriyor. 2010'dan bu yana birikmiş enflasyon oranı yüzde 75 iken, saatlik işgücü maliyeti yüzde 134, nominal birim ücretler ise yüzde 94 artmış durumda. İşgücü verimliliğindeki olumlu seyir, işgücü maliyetlerindeki artışın bir kısmını karşılıyor olsa da, döviz kurlarındaki artıştan dolayı hammadde maliyetlerindeki artış ve finansman maliyetlerindeki yükseliş, reel sektör karlılığı üzerinde önemli bir baskı oluşturmakta. Enerji Bakanlığımızın yoğun çabalarıyla, bilhassa son 2 yılda, enerji maliyetlerindeki artışı minimum düzeyde tutacak her türlü tedbir ve adımın devreye alındığını da unutmamak gerekiyor. Türk reel sektörünün ihracat hamlesinin 2017'de olduğu gibi, 2018'de de büyümeye yapacağı pozitif katkı, küresel rekabetteki konumumuzun güçlendirilmesi adına, üretim maliyetlerinin yanı sıra, enflasyon ve döviz kurlarına yönelik beklentilerin yönetiminin de güçlendirilmesinden geçmekte. Bilhassa, yurtiçi ekonomi aktörlerinin marjinalleştirilmiş piyasa spekülasyonlarından etkilenmelerini engelleyecek ve döviz kurlarındaki dalgalanmayı azaltacak bir piyasa yönetimine dair ihtiyacı karşılamamız gerekiyor. ABD Merkez Bankası (FED) ve Avrupa Merkez Bankası'ndan (ECB) kaynaklanan yeni küresel belirsizlikleri de yönetebilmek adına, yeni nesil reformlara yönelik piyasa heyecanını beslemek yararlı olabilir.
1860'ta küresel ekonomik sistem, kütlesel üretim, işçi sınıfı ve elektrik enerjisiyle, 'vahşi kapitalizm'de yeni bir sürece girerken, uluslararası sistemde kurulan 'asimetrik düzen'in hedefi, merkantilizmin evrilmiş hali olan kapitalist sisteme ucuz enerji, ucuz işgücü ve yeni 'tüketiciler' bulmak; dünyanın farklı coğrafyalarını 'post-modern' sömürgeciliğin kontrolüne alabilmekti. Kapitalizmin güçlenmesinde itici güç konumundaki unsurlardan biri olan enerji adına da, yeni 'keşfedilen' petrol üzerinden yürüyecek 'enerji savaşı' için de 'batıdan-doğuya doğru' hâkimiyet koridorları açılması gerekiyordu. Üç kritik deniz koridoru hem askeri, hem de ticari gerekçelerle, mutlaka 'asimetrik düzen'in elinde olmalıydı. Bunlardan ilki, 17 Kasım 1869'da hizmete açılan Süveyş Kanalı'ydı. İkincisi 15 Ağustos 1914'te hizmete açılan Panama Kanalı'ydı. Üçüncü deniz koridoru ise İstanbul ve Çanakkale boğazlarıydı. 'Asimetrik düzen'in 1915'te, savaştığı Osmanlı İmparatorluğu'na karşı, düzenleyeceği askeri harekâtla iki Türk boğazını ele geçirmesi, Avrasya'nın ve 'enerji savaşı'nın kaderini değiştirecek nitelikteydi. Hem Balkanlar'dan Asya- Pasifik'e kadar uzanan Kafkasya, Hazar, Orta Asya koridoru, hem Avrasya'nın medeniyet ve sıklet merkezi Anadolu kontrol altına alınacak; hem de 'asimetrik düzen'in yanında yer alan ve Türkiye topraklarında gözü olan Rusya İmparatorluğu'na destek olunacaktı. Türk ordusunun, Mehmetçiğimizin dünya askeri tarihine kazınmış Çanakkale Zaferi, 'asimetrik düzen' için hayati önem taşıyan 3. deniz koridorunun 'Türk' koridoru kalmasının destanıdır. Çanakkale Zaferi, hem Avrasya'nın, hem de Rusya'nın tarihini değiştirmiş; Kurtuluş Savaşı da, Asya- Pasifik'ten Afrika'ya, 21. Yüzyıl'ın yükselen coğrafyasının sıklet merkezindeki Anadolu'nun bağımsızlığı tüm mazlumlara yol gösterici olmuştur. 2. Dünya Savaşı sonrasında, sömürgelerin bağımsızlık mücadelesinin ateşi olmuş; 'asimetrik düzen'in oyununu bozmuştur. Türkiye, 'asimetrik düzen'in yapı ustaları 'Anglosaksonlar'ın 100 yıldır Doğu Akdeniz'den Ural Dağları'na, Hazar Denizi'nden Asya-Pasifik'e açmak istedikleri 'batıdan doğuya' sömürü koridorunun en büyük engelidir. Türkiye sayesinde, Afro-Asya hinterlandında, Anadolu sıklet merkezinde olmak üzere, yeni bir 'Doğu-Güney' koridoru açılmaktadır. Bu yeni koridor, kucaklayıcıdır, kapsayıcıdır, birlikte kalkınma mücadelesidir. Bu mücadelenin lideri Cumhurbaşkanı Erdoğan'dır. AHaber Çin temsilcimiz ve Asya-Pasifik'ten en önemli haberleri bize ulaştıran Sadi Kaymaz'a hatırlatması nedeniyle teşekkür ediyorum. 100 yıl önce, 'sömürü koridoru'nu Çanakkale'de darmadağın ettik. Bugün, Fırat Kalkanı ve Zeytin Dalı harekâtlarıyla darmadağın etmeyi sürdürüyoruz. 'Döviz kurları'yla bizi darmadağın edeceklerini zannedenlere duyurulur.
Japonya'nın kökleşmiş kültüründe 'Sakura', 3-4 hafta boyunda bir tür kiraz ağacının çiçek açmasının ötesinde, esasen baharın müjdecisi, hayatın anlamı ve daha da önemli 'değişim'in müjdecisidir. Ekonomi Bakanımız Nihat Zeybekci'nin bitirmekte olduğumuz haftaki Tokyo ziyareti, hem bilinen anlamıyla, hem de Türkiye- Japonya ekonomik ve ticari ilişkilerinde yeni bir dönemin, değişimin başlamasının müjdecisi olarak kritik önemdeydi. 2 günlük görüşme ve toplantı maratonunda, Bakan Zeybekci, Japon mevkidaşı bakanlara, Japon iş dünyasının temsilcilerine, müteahhitlere, Türkiye'nin 'Kültür Coğrafyası'nda işbirliği önerisinde bulundu. Nisan ayında 9. turu tamamlanacak ve en geç önümüzdeki sonbaharda neticelendirerek, imza aşamasına getireceğimiz Serbest Ticaret Anlaşması'yla (STA), Japonya ile yeni bir sayfa açacağız. Asya'nın en doğusu ile en batısı arasındaki bu yeni işbirliği süreci, Türkiye'nin küresel aktörlerle, önümüzdeki 25-50 yıl için köklü ve derin ekonomik ilişkiler kurması anlamına geliyor. Bakan Zeybekci'nin ifadesi ile, Türkiye, Avrupa Birliği, ABD, Rusya, Çin, Japonya gibi küresel aktörlerle salt savunma ve sınırlı bir ticari ilişki ve işbirliğinin ötesinde, bilim, teknoloji, inovasyon, kapsamlı ticaret ve dünya coğrafyasına refahın dağıtılması alanlarında da köklü işbirliği çağrısı yapıyor. Türkiye, küresel aktörlere 'hasımlık' değil, 'hısımlık' öneriyor. Bu nedenle, küresel aktörlerin, bilhassa ABD'nin Türkiye'yle ilişkilerinin hangi boyuta evirilmesini tercih ettiğine bağlı olarak, Türkiye de kendisiyle köklü ve daha kapsamlı işbirliğine hazır olan ülkelerle yeni bir dönemi başlatacak. Bu nedenle, ABD'nin demir-çelik ve alüminyumda 23 Mart'ta Türkiye lehine karar alması, ilişkilerin geleceği açısından hayli önemli. Türkiye'nin çok sayıda ürün ve pazarla ciddi anlamda zenginleştirdiği küresel ticaretteki konumu, Zeybekci'nin öngörüsü olarak, Türkiye'nin ihracatını, Cumhuriyet tarihinde ilk kez, yıl sonunda 170 milyar dolar civarına taşıyabilir. Bakan Zeybekci, Türkiye'nin mega projeleri, 150 milyar dolarlık enerji, 100 milyar dolarlık ulaştırma ve sağlık alanındaki büyük yatırım hamleleri için Japon muhataplara işbirliği çağrısı yaparken, Afrika'nın büyük alt ve üst yapı hamlesi için de birlikte hareket etme zamanı geldiğini hatırlattı. Bakan Zeybekci 29 Mart'ta açıklanacak 100 milyar TL değerindeki 22 stratejik teşvik kapsamındaki projenin, Türkiye'nin Doğu Akdeniz'deki petro kimya hamlesi başta olmak üzere, tüm Türkiye'yi heyecanlandıracağını belitti. Japonya ile yeni dönem, 2030'da kadar 250 ile 500 milyar dolar arasında bir işbirliğine dönüşebilir.
ABD'nin Çin ve Japonya gibi Asya ekonomileriyle, Avrupa Birliği'yle girişme eğilimi gösterdiği 'ticaret savaşları' 23 Mart'a kadar 2. raundu yaşayacak. Avrupa Birliği, Japonya, Çin, Avustralya ve Türkiye gibi, demir-çelik ve alüminyumda ABD'nin tedarikçisi olan ekonomiler, ek gümrük vergisinin kendi ülkesi menşeli ürünlere uygulanmaması yönündeki görüşlerini ABD tarafıyla paylaşıp, müzakere talep edecekler. Ekonomi Bakanlığımız, Türkiye'nin demirçelik ve alüminyum ürünlerinin ek gümrük vergisi kapsamına dahil olmaması yönünde sağlam görüş ve argümanları içeren mektubu ABD tarafına iletmiş durumda. Türkiye iki kritik noktada, bu düzenlemenin Türkiye'yi kapsamaması gerektiğini savunuyor. Birincisi, Türkiye ABD lehine dış ticaret açığı veren bir ülke. Oysa, Trump bu adımı ABD'nin dış ticaret açığı verdiği ülkelere karşı attığını ifade ediyor. Ayrıca, Türkiye ABD'ye 1,2 milyar dolar demir-çelik ihracatı yapsa da, ABD'den de 1,3 milyar dolar ithalat yapıyor. Yani, Türkiye demir-çelikte de az da olsa dış ticaret açığı veriyor. Bu nedenle, Ekonomi Bakanımız Nihat Zeybekci, Trump'ın açıklamalarının detaylarının hiç bir noktasının Türkiye'ye uymadığını, Türkiye'nin istisnai ülke olmayı hak ettiğini vurguluyor. Bakan Zeybekci, bu aşamada, Türkiye'nin yangına körükle gitmek gibi bir niyeti olmadığını, ABD'nin US Cotton'la pamuğa veya Boeing'e nasıl destek verdiğinin tüm dünyanın farkında olduğunu hatırlatıyor. AB tarafının Türkiye'yi arayıp işbirliği çağrısında bulunması ise, diğer bir önemli detay. Avrupa Merkez Bankası (ECB) Başkanı Draghi'nin 'ABD kim dostu, kim düşmanı karar vermeli' yönündeki çağrısı, esasen, ABD Yönetimi'nin Atlantik İttifakı'nda, ekonomi ve savunma alanında 60 yıldır birlikte hareket ettiği Avrupa ülkeleri ve Türkiye'ye karşı gösterdiği tutarsız davranışların herkesçe sorgulandığını göstermekte. Almanya Başbakanı Merkel de endişelerini dile getirerek, böyle bir yarışta kimsenin kazanmayacağı yönündeki görüşünü paylaştı. Trump ise, karşılık olarak, Ticaret Bakanı Ross'u, ABD'li çiftçilerin ve imalatçıların aleyhine olan AB'nin yüksek vergi tarifeleri ve bariyerlerine karşı müzakere yürütmekle görevlendirmiş durumda. Başkan Trump, bu arada, ABD'li çip üreticisi Qualcomm'un Singapur merkezli Broadcom tarafından 117 milyar dolara satın alınmasını engelleyen başkanlık kararını da 'ulusal güvenlik riski' gerekçesiyle imzaladı. Çin Başbakanı Vang ise, küreselleşen dünyada ticaret savaşına sarılmanın yanlış reçete olduğunu, Çin'in ortak olmak istediğini, ABD'nin küresel tahtına oynamadığını, ABD'nin ısrarı halinde ise, gerekli adımları atmaktan çekinmeyeceklerini belirtmekte. Türkiye'nin ABD'nin tetiklediği 'küresel ticaret savaşları'ndaki olası taktiklerini ve Ekonomi Bakanımız Zeybekci'nin Japonya temaslarını ise cuma günü detaylı paylaşacağız.
21. Yüzyıl'ın ilk 25 yılı 'Yükselen Asya'yı, sonraki 25 yılı ise 'Yükselen Afrika'yı konuşacağımız bir 'fırsatlar dönemi'ne sahne olacak. Türkiye, Afro-Asya hinterlandında yaşanacak bu büyük dönüşümün sıklet merkezinde yer alan bir ekonomi ve 'vazgeçilmez' partner ülke olarak, Çin, Japonya, Güney Kore, Hindistan, Malezya, Endonezya gibi önde gelen Asya ekonomilerine Avrasya ve Afrika'da birlikte projeler yürütmek, fırsatları değerlendirmek adına işbirliği öneriyor. Nitekim Japonya Başbakanı Abe'nin yeniden seçilmesi sonrasında, Japon Hükümeti ve iş dünyasının Türkiye'deki muhatapları ile ilişkileri güçlendirme süreci de hızlandı. Ekonomi Bakanımız Zeybekci de, iki ülke arasında ekonomik ve ticari işbirliği fırsatlarının somut projelere dönüşmesi adına çalışmaların hızlandığı bir dönemde, 2-13 Mart tarihlerinde önemli bir ziyaret gerçekleştiriyor olacak. Bakan Nihat Zeybekci, bugün temaslarına Japonya Toprak, Altyapı ve Turizm Bakanı (MLIT) Keiichi İshii ile Türk ve Japon müteahhitlik firmalarının üçüncü ülkelerde proje fırsatlarını birlikte değerlendirmelerini sağlayacak bir işbirliği modelini ele alarak başlayacak. Türkiye Müteahhitler Birliği ve Türkiye'nin en büyük müteahhitlik firmalarının üst düzey yöneticilerinin Japon iş dünyası ile bir araya geleceği bu toplantıda, iki ülkenin finans kuruluşlarınca sağlanabilecek desteklerin yanı sıra, Sahra altı Afrika olmak üzere potansiyel arz eden pazarlarda verimli ortaklıklar geliştirilmesi yolları konuşulacak. Ardından, Japonya Ekonomi, Ticaret ve Sanayi Bakanı (METI) Hiroshige Seko ve ekibi ile bir araya gelinecek olan Türkiye- Japonya Ticaret ve Yatırım Zirvesi 3. Toplantısı'nda, Bakan Zeybekci ve ekibi ikili ticaret ve yatırım ilişkilerini daha da geliştirmek ve derinleştirmek için politika önerileri ve Türkiye-Japonya Ekonomik Ortaklık Anlaşması (EOA) müzakerelerinin gidişatı ve sonuçlandırılmasına ilişkin fikir alışverişi yapılacak. Japon medyasıyla önemli röportajlar da gerçekleştirecek olan Bakan Zeybekci, Türk-Japon İş Konseyi eş başkan ve üyeleriyle, son 15 yılda dünyada 1.5 trilyon dolarlık yatırım yapan Japon iş dünyasının Türkiye'nin mega projelerinde daha fazla rol üstlenmesini sağlayacak işbirliği imkânlarını da masaya yatıracak. JETRO ve Toyota üst yönetimi ile de bir araya gelecek olan Zeybekci, Japonya'dan Türkiye'ye ithal edilen tarım ürünlerine uygulanan radyasyon testinin ve Türkiye'den Japonya'ya ihraç edilen kanatlı eti ürünlerindeki yasağın kaldırılması gibi son zamanlarda iki ülke arasındaki ticareti olumlu yönde etkileyen gelişmeleri de Japonya Tarım, Orman ve Balıkçılık (MAFF) Bakanı'yla değerlendirecek. Bakan Zeybekci'nin 2 günlük ziyareti, Uzakdoğu'da Türkiye'nin en önemli partnerlerinden biri olan Japonya ile ikili ticari ve ekonomik ilişkilerimizin daha da derinleştirilmesi ve sınıf atlaması adına birbirinden önemli adımların atılacağı bir toplantı maratonu gibi geçecek. Japon tarafının Türkiye'yle ilgili değerlendirmelerini de çarşamba günü paylaşacağız.
Türkiye, Milli Egemenliğinden 'Münhasır Ekonomik Bölgeleri'ne, bölücü terörle mücadeleden FETÖ urunu içinden söküp atan adımlara, ekonomik, siyasi ve askeri gücünü perçinleyecek sayısız 'milli-yerli' projeye, çok yönlü ve çok katmanlı bir beka mücadelesini en etkili şekilde sürdürüyor. Bu çok yönlü, çok katmanlı mücadeleyi, halkımızın destansı duruşu, birlik-beraberlik becerisinin de sağladığı olağanüstü destekle yürütürken, başta ABD, küresel güçlerin sebep olduğu bölgesel travmaları, kışkırtmaları da bertaraf etmeye çalışıyor. Cumhuriyet tarihinde ilk kez, kara toprağına, denizlerine, hava ve uzaydaki egemenlik haklarına, yer altı zenginliklerine bu derece hakim olabildiği stratejiler oluşturuyor; G20 ülkelerini şaşırtan hamleler yapıyor. Dünya ekonomisi küresel finans krizinden bu yana daha yeni toparlanabilirken, Gezi, 17-25 ve 15 Temmuz hain darbe girişimine rağmen, dünyada tamamlanabilen 10 mega projenin 6'sına tek başına imza atıyor; dev enerji projeleri gerçekleştiriyor; Akdeniz'de ilk kez deniz sondajı hamlesi yapıyor. Fırat Kalkanı ve Zeytin Dalı Harekâtı'yla, 5 bin kilometre çapında bir alanda, bölgesinin kaderini değiştirecek 'oyun kurucu' ülkesi olarak, Mehmetçiğimizle destan yazıyor. Ve bu esnada, Güney Kıbrıs Rum Yönetimi, uluslararası hukuka aykırı şekilde, henüz Ada'da kalıcı barış tesis edilmemişken, Amerikalı ve İtalyan şirketleriyle sondaj yapmaya kalktığında, siyasi ve askeri gücünü ortaya koyarak, buna izin vermeyeceğini açıkça gösteriyor. ABD ne yapıyor; uluslararası hukuku çiğneyerek, Rockefeller'ın Exxon Mobil'i tartışmalı bölgede sondaj yapsın diye 6. Filo'yu Akdeniz'e yönlendiriyor. 6. Filo yoldayken de, uluslararası derecelendirme kuruluşu Moody's'den, bir anda, Türkiye'nin derecelendirme notunu indirdiğine dair açıklama geliyor. Skandal skandal üzerine. Moody's hangi mantıkla, AB ile tam üyelik müzakeresi yürüten Türkiye'yi Avrupa Bölgesi'nden çıkarıyor? Siyasi operasyonla, canı istediğinde, Türkiye'nin notunu indirebilmek için mi? Türk Hazinesi Cumhuriyet tarihinin en iyi performansını ortaya koyarken, Türk tahvillerinin geri ödeme performansı ve kamu borcunun sürdürülebilirliği konusunda hiçbir sıkıntı yokken, Türkiye uluslararası takdir görürken, büyüme rekoru kırarken, not indiriminin teknik bir gerekçesi olabilir mi? Daha da büyük skandal, devletin FETÖ ile mücadelesine ve Cumhurbaşkanlığı Hükümet Sistemi'ne yönelik akıllara zarar, hadsiz yorumlar. Laf da şu: 'Kurumların direncindeki süregelen kayıp'. Demek istiyor ki, 'Merkez Bankası reel sektörü, büyümeyi, istihdamı destekleyici para politikası izlemeyecekti. Kendi hükümetine direnecekti. Kafa tutacaktı. TCMB kafa tutmadığı için notu indirdim.' Bundan daha büyük bir skandal, hadsizlik, saygısızlık, yerini bilmezlik bilmiyorum. Moody's'in değerlendirmesini ciddiye alanın aklından, samimiyetinden şüphe duyarım.
ABD Başkanı Trump göreve geldiği günden bu yana, küresel ekonomi- politik sistemin oturmuş kurallarına aykırı açıklama ve adımlarıyla sistemin sınırlarını zorlamayı sürdürüyor. Son olarak, geçtiğimiz hafta ithal demir-çelik ve alüminyum ürünlerine getirmeyi hedeflediğini açıkladığı ağır gümrük vergileri, 'Pandoranın Kutusu'nu açmak misali, uluslararası ekonomi çevrelerinde tartışmaları alevlendirmiş durumda. Trump, "ABD'yi yeniden güçlü kılmak" şiarıyla, kendisinden önceki Beyaz Saray yönetimlerinin yıllardır imza attığı ticaret anlaşmalarından ABD şirketleri ve istihdamının hep dost ve düşmana karşı kaybeden taraf olduğunu, ülkenin demir-çelik ve alüminyum sektörlerini kaybettiklerini belirterek; artık değişim zamanı olduğuna işaret ediyor. 2008 küresel finans krizinden bu yana geçen neredeyse 10 yılda, ABD, AB, Japonya ve Çin gibi küresel rekabette önemli ağırlığı olan ülkeler arasında, merkez bankalarının genişletilmiş para politikaları üzerinden bir kur savaşı yaşandığı aşikâr. İçeride ekonomileri sıkışan ülkeler, dünyaya yaptıkları ihracatla kendilerine hareket alanı sağlamak adına, gevşek para politikası ile paralarına değer kaybettirmeyi tercih ettiler ve bu nedenle, dolar, euro, yen ve yuan para birimlerinin birbirlerine karşı parite değerlerinde zaman zaman ciddi dalgalanmalar gözlemledik. Karşılıklı tepkiler üzerine, 'kur savaşları'nın dozajını azaltarak, merkez bankaları üzerinden yürüyen mücadeleyi sınırlandırdılar. Sonrasında, Alman otomotiv devlerine kesilen milyarlarca dolarlık emisyon cezasının karşılığında, AB kanadının Apple'a kestiği ağır vergi cezasından başlayarak, ABD ile AB arasında tırmanan 'ticaret savaşları'na, ABD İngiltere'yi de dahil etti. Trump'ın göreve gelmesiyle birlikte, ABD'ye hiçbir yararı olmadığına inandığı Trans Pasifik (TPP) ve Trans Atlantik (TTIP) anlaşmalarıyla ilgili süreci iptal gibi, Kanada ve Meksika'yı Kuzey Amerika Serbest Ticaret Anlaşması'nı (NAFTA) yeniden müzakere etmeye zorladı. Ancak, Trump'ın temel sorunu, uluslararası ticari anlaşmalardan olumsuz yönde etkilenen sektörleri olduğu kadar, olumlu yönde etkilenen sektörleri de olduğu gerçeği. Aralarında Türkiye'nin de yer aldığı G20 ülkeleri için, uluslararası ticari anlaşmalar zorluklar kadar fırsatları da içeriyor. Olumsuz yönde etkilenen sektörler kadar, olumlu yönde etkilenen şirketler de ülkenin milli firmaları ve onların çalışanları da ülkenin vatandaşları. Bu nedenle, bir grup sektör ve firmayı koruyayım derken, aynı ülkenin başka firmalarına zarar vermek ne kadar adil ve anayasal? Kaldı ki, ülkenin toplam ihtiyacına yetecek kadar üretim yapamayan sektör ve firmaları bu tür yüksek gümrük duvarları ile korumak, ithalatı pahalandırmasının yanı sıra, yerli firmaları kısa sürede şımartıp, ürünlerine yüksek zam yaptırmaya özendirerek, ülkeye maliyet enflasyonu olarak geri dönüyor. ABD'li firmalar, petrol ve doğalgaz hatları için gereken çelik boruları üretemez iken, Trump ABD'li petrol firmalarının lobisini ve Dünya Ticaret Örgütü'nü karşısına alabilecek mi?
Ekonomik, askeri, siyasi güç ve bilgi teknolojileri üzerinden yürüyen bölgesel ve küresel liderlik rekabeti, giderek sertleşeceği yeni bir 'strateji oyunu' sürecine girmiş durumda. Rusya ve Çin ikilisinin ABD'ye karşı, 'bu defa işler kolay olmayacak' anlamına gelen hamleleri ve liderler tarafından dillendirilen meydan okumalar, Avrupa Birliği ve İngiltere gibi aktörleri de pozisyonlarını gözden geçirmeye zorluyor. Türkiye, küresel ekonomi-politik düzen yeniden yapılanırken, 5000 km çapındaki 1. ve 2. kuşak komşu ülkelerin tümüne, ortak bir gelecek için birlikte olma çağrısında bulunuyor. Türkiye'nin Avrasya'daki bölgesel ticari ortaklık hamleleri, sadece İstanbul, Ankara ve İzmir'i değil, Erzurum, Mersin, Hatay, Trabzon gibi illerimizi de Avrasya'nın stratejik 'kapı'larına dönüştürmekte. Çin'in 'kuşak-yol' projesinin ulaştırma, lojistik ve ticaret alanında sağlayacağı yeni fırsatlar, Erzurum'u da "Türkiye'nin Asya-Pasifik'e açılan Kapısı" konumuna getirmekte. Güçlü bir kadroyla, geçtiğimiz perşembe-cuma Erzurum'da gerçekleştirdiğimiz 'Erzurum'da Sabah' etkinliğinde, ilin kanaat önderleriyle ve sahada Erzurumlularla yaptığımız toplantı ve temaslar, Erzurum'un 2023, 2053 ve 2071 için yeni bir atılıma hazır olduğunu, 'helvayı yapacak' yeni bir yol haritası adına, stratejik planlamaya inanan liderleri olduğunu gösterdi. Bilhassa, Erzurum Büyükşehir Belediye Başkanı Mehmet Sekmen ve Türkiye'nin stratejik konuma sahip şehirlerinde yerel yönetim tecrübesi kazanmış ekibinin 4 yılda başardıkları, ilin önümüzdeki 25 yıl için yeni bir sıçramayı gerçekleştirecek bir heyecan ve kararlılık yakaladığını gösteriyor. Yaşanabilirlik ve erişilebilirlik adına, iller arası rekabetçilik kriterlerinde yakaladığı performans, Erzurum'u, beşeri sermaye kalitesi, yenilikçilik ile, üretim ve ticaret becerisinde gerçekleştireceği etkili dönüşümle, Doğu Anadolu'nun incisi olarak, Avrasya'nın vazgeçilmez ticaret ve hizmet merkezi konumuna da taşıyacaktır. Erzurum, bölgesinin Rusya, İran, Azerbaycan, Gürcistan gibi komşu ülkelerine yüksek kalitede tıp-sağlık, turizm, ulaştırma, lojistik, tarım-gıda ve bilişim teknolojileri hizmeti verebilecek kabiliyete sahip ender illerinden birisi. Bu nedenle, tarım-gıda teknolojileri, tıp-sağlık teknolojileri, bilişim teknolojileri ve lojistik teknolojilerinde oluşturulacak 'kümelenme' projelerinin yanı sıra, Ortadoğu'nun en büyük etkinlik merkezi 'Recep Tayyip Erdoğan Fuar Merkezi' ve 'Ejder 3200' konsepti altında, uluslararası standartlarda hizmet veren Palandöken ve Konaklı kayak merkezleri 10 yıl içinde birer milyar dolarlık bir gelir potansiyeline işaret ediyor.
Türkiye, Cumhurbaşkanı Erdoğan'ın liderliğinde, Afrika ülkeleri ile arasında 'güven'e dayalı, karşılıklı menfaatleri gözeten ve Afrika ülkelerinin kalkınmasına azami katkıyı sağlayacak bir stratejik işbirliği platformunu oluşturmak adına, 2004'ten beri Kıta tarafından büyük bir ilgi ve takdirle takip edilen bir süreç yönetiyor. Cumhurbaşkanımızın, ilki 2004'te Mısır'a olmak üzere, 26 Afrika ülkesine gerçekleştirdiği 40'ın üzerindeki ziyaretle, küresel ekonomi- politik yeniden şekillenirken, kurulan yeni dünya düzeninde Türkiye'nin Afrika ile yürümek isteğini en etkili şekilde ortaya koyuyor. 1990'lı yılların sonlarında, ortalama yaşam standardı ancak 600 dolar seviyesine gelebilmiş Afrika Kıtası, acıdır ki, batılı ülkelerin uzun soluklu 'sömürgecilik' operasyonları yüzünden, yer altı ve yer üstündeki olağanüstü zenginliklerini 'kaynakların laneti' olarak tanımladığı, algıladığı vahşi, insanlık dışı bir dönemin içinden geçerek, güveneceği yeni ortaklarla kendisine ilham verecek bir gelecek oluşturmaya çalışıyor. Bu nedenle, batılı ülkelerin ve kısmen Çin'in sebep olduğu negatif algının aksine, Türkiye Afrika'daki dostlarıyla, ortaklarıyla 'kaynakların bereketi'ne dayalı yeni bir yatırım ve kalkınma hamlesine yoğunlaşmış durumda. Ortalama büyümenin yüzde 5-7 bandına, ortalama nüfus artışının yüzde 4-5 bandına oturduğu Afrika'nın 2030 yılı için ortalama yaşam standardı beklentisi 2 bin, 2060 için 6 bin dolar. Yaşam standartlarının yükselmesi, Afrika'nın bütünü açısından kritik önemde bir alt yapı hamlesini, konut endüstrisinde yeni fırsatları, yeni sanayileşme hamlelerini ve küresel ekonomik sistemin enerji ve maden ihtiyaçlarını karşılamak adına, yeni projeleri de beraberinde getirecek. Bu nedenle, Türkiye'nin tarım, imalat sanayisi, savunma, perakende, bankacılık, turizm, haberleşme ve ulaştırma sektörlerindeki tecrübelerini Afrika'daki dostlarıyla, stratejik ortaklarıyla paylaşmasının yanı sıra, enerji ve maden alanında hem Afrika, hem de Türkiye'de birlikte yeni yatırımları gerçekleştirmesi, Türkiye'nin 2030'da 3 trilyon dolarlık bir ekonomik büyüklüğe ulaşmasına 500 milyar dolarlık bir katkı sağlayacaktır. Türkiye'nin ticaret ve finans kanalı olarak, gelenekselleşmiş Avrupa, Ortadoğu ve Körfez coğrafyasının yanı sıra, Afrika pazarında da önemli ihracat ve sermaye akımı fırsatları oluşturması, hem Türkiye, hem de Afrika dostları arasında 'kazan-kazan'a dayalı bir stratejik işbirliği platformunun da perçinlenmesini sağlayacaktır. Türkiye'nin Maarif Vakfı okullarının yanı sıra, Türkiye'deki üniversitelerde ayıracağı özel kontenjanlarla, Afrika'nın beşeri sermayesinin, insan kıymetlerinin gelişimine yapacağı 'güvenilir' katkı, Türkiye'nin Afrika Kıtası'ndaki itibarını da güçlendirecektir. 2100 yılında 4.4 milyar nüfusa ulaşacak Afrika'nın geleceğinde, Türkiye'nin ortaya koyacağı 'insani' açılım, 'Afrika Yüzyılı'nda, kıtada en vazgeçilmez ülkelerden birisi olmamızı sağlayacak.
'Asimetrik düzen'in Soğuk Savaş sonrası kendi çıkarlarına yönelik olarak kurguladığı dünya düzeni, yeniden şekillenecek küresel enerji ve ticaret koridorları üzerinde hakimiyeti hedeflemekteydi. Bu koridorlardan birisi Hazar ve Kafkasya Koridoru ise, bir diğeri Doğu Akdeniz koridoruydu. Bu kritik önemdeki koridorlara yerleşmek için 'insanlık' adına utanç verici katliamlara göz yumdular. 26 Şubat 1992'deki Hocalı katliamıyla 'Dağlık Karabağ', sonrasında Çeçenistan istikrarsızlaştırıldı; Gürcistan'ın bir bölümü işgal edildi. Derken, 11 - 22 Temmuz 1995'teki Srebrenitsa katliamı. Ardından, Afganistan'dan, Irak'a, Libya'dan Suriye'ye, Afrika'ya uzanan katliamlar. BM Güvenlik Konseyi'nin 5 daimi üyesi, 'asimetrik düzen'in kendi hegemonyasında şekillendirdiği yeni küresel ekonomi-politikteki pozisyonları adına, bu katliamları görmemezlikten geldiler. Uluslararası toplum 'kolektif riyakarlık'la, Afro-Asya hinterlandındaki tüm bu insanlık trajedilerine sırtını döndü. 2100 yılına doğru, dünya ekonomisinde mal, hizmet ve enerji ticaretinde önemli bir koridor özelliği kazanacak, 'kuşak-yol' kapsamında kritik kavşak noktası özelliği taşıyan Hazar ve Kafkasya, Türkiye ve Orta Doğu'nun istikrarsızlaştırılması, atomize edilmesi ve 'asimetrik düzen'e bağımlı hale getirilmesi adına, 1990'lı yıllardan itibaren sistematik bir algı operasyonu ve 'gerilla iletişimi' yürütüldü. 28 Şubat 'post-modern' darbesi de bu operasyonun bir ürünüydü. Darbenin iki önemli hedefi vardı; birincisi Türkiye Ekonomisi'ni istikrarsızlaştırarak, 'asimetrik düzen'e bağımlı hale getirmek. İkincisi ise, Türkiye'nin Kıbrıs ve Doğu Akdeniz'de hiç bir iddiasının kalmamasını sağlamak. 'Milli İktisat' ve 'Kıbrıs' konularında yüksek hassasiyeti olan Rahmetli Erbakan Hoca doğrudan hedef alındı. Kamu mali disiplini adına, Erbakan Hoca'nın hedeflediği 'denk bütçe' ve 'Kamu Finans Havuz Sistemi' kadük edildi ve Türkiye ağır bir kamu borç ana para ve faiz yükünün altına girdi. Cumhurbaşkanı Erdoğan, Kıbrıs'a sahip çıkarak ve IMF'le beraberliği sonlandırarak, '28 Şubat' girdabını bitirdi. Türkiye 'asimetrik düzen'in girdabından çıkamasın diye, Danıştay Saldırısı'ndan, Hrant Dink cinayetine, AK Parti kapatma davasından, Gezi olaylarına, '28 Şubat'ın benzer algı operasyonları ve 'gerilla iletişimi'yle, sürekli saldırıya maruz kaldı. Çok şükür ki, Anadolu'daki sessiz devrim ve 'ekonominin demokratikleşmesi' süreci, bu kumpasların tümünü bertaraf etti. '17-25' ve 15 Temmuz FETÖ hain darbe girişimi 'Milli İrade'yle un ufak olunca, Türk halkının özgüveni ve 'Milli Egemenlik' duruşuyla '28 Şubat' da tarihin karanlık sayfalarına gömüldü. Doğu Akdeniz'de ilk deniz sondajı müjdesi, Fırat Kalkanı ve Zeytin Dalı Harekatı, 'asimetrik düzen'in '28 Şubat' operasyonunun başarısızlığının tescilidir. Hepimiz, bunca insanımızın haksız yere ödediği bedelin insani sorumluluğuyla, Türkiye'yi Avrasya'nın en güçlü, en etkili ülkesi yapmakla mükellefiz.
Türkiye 40 yıldır, 'asimetrik düzen'in düşünce kuruluşları ve istihbarat birimlerince laboratuar ortamında şekillendirilmiş, özel amaçlara yönelik olarak beslenmiş, silahlandırılmış terör örgütlerine karşı, Türk halkının azminden, 'birlik-beraberlik' kararlılığından güç alan, şehitlerimizin ve gazilerimizin 'destansı' muharebe yeteneğine ve fedakârlığına dayalı bir mücadele ortaya koyuyor. Türkiye ile 1. ve 2. kuşak komşu ülkeleri istikrarsızlaştırmayı, ekonomilerine zarar vermeyi hedefleyen 'asimetrik düzen' operasyonu, Soğuk Savaş sonrası dönemdeki belirsizliklerden de beslenerek, bilhassa 'asimetrik tehdit' algısını güçlendirmek amacıyla 'küresel' bir boyuta taşıtıldı ve '11 Eylül'le birlikte, ülkeler arasında giderek sertleşen bir 'vesayet savaşı'na dönüştürüldü. ABD- Britanya- Rusya -Çin dörtlüsü arasında tırmanan gerginlik sürecinin bir tarafına Almanya ve Fransa'nın eklemlenmek istediği de net olarak görülebiliyor. Son 15 yılda, savunma sektöründe 'yerli-milli' silah ve mühimmat teknolojilerine yönelik önemli bir atılım ortaya koyan Türkiye, tüm güvenlik birimlerinin ulaştığı muharebe kabiliyetine bağlı olarak, Fırat Kalkanı ve Zeytin Dalı harekâtlarıyla, Cumhurbaşkanı Erdoğan'ın da ifade ettiği gibi, 'dünyayı kimlerin yıktığını, insanları kimin değersizleştirdiğini, şöyle yakın çevrimize baktığımızda hep birlikte görebilmemizi' sağlayan bir operasyon becerisi ortaya koydu. 1860'dan 2000'li yılların başına kadar küresel ekonomi-politik sisteme hâkim olan ve bugün Çin, Rusya, Brezilya, Hindistan, Türkiye gibi yükselen gelişmekte olan ekonomilerin dünya siyasetinde ağırlıklarının artmasından büyük bir hoşnutsuzluk yaşayan 'asimetrik düzen'e, 'bu çarpık düzene dur demek, millet ve devlet olarak boynumuzun borcu.' Bu nedenle, Cumhurbaşkanımızın liderliğinde, Türkiye'nin Afrin'de yürüttüğü çok yönlü mücadele, sadece bölgesel boyutta değil, küresel boyutta da terörle mücadelede 'asimetrik düzen'in denklemlerini alt üst etti. Zeytin Dalı Harekâtı, 'Afrin' üzerinden BM Güvenlik Konseyi'nin 5 daimi üyesini de, uluslararası siyaset alanını da bir 'samimiyet testi'ne zorlamakta. Bu konuda, insanlık adına 'tiyatro oynayanlar'a, 'samimiyetsizler'e karşı, 'Afrin' adeta bir turnusol kâğıdı. Bakan Albayrak'ın da ifade ettiği gibi, Türkiye'ye karşı küresel çapta yürütülen 'gerilla iletişimi'ni bertaraf etmek adına, iş dünyasının, finans sisteminin, ekonomi dünyasının sokağa inip, Türk halkının büyük bir şuur ve özgüvene dayalı inançlı duruşunu, küresel sistemde ne olup bittiği okuma becerisini anlaması, kucaklaması gerekiyor. Türk iş dünyası, sokaktaki bu azimli kararlılığı işine, üretimine, yatırımlarına yansıtma sorumluluğunu gösteriyor, göstermeli. Türkiye'nin her küresel paydaşla kurma noktasında olduğu samimi, güvenilir ilişkinin ülkemize küresel sistemdeki pastadan hak ettiği payı aldırabilmesi adına, ilkeli ve kararlı bir iş dünyası en önemli temennimiz.
Dijital dönüşümün bir zamanların önde gelen ekonomileri olan G7 Grubu'nu, aralarında Türkiye'nin de yer aldığı E7 Grubu'nun gerisine düşürdüğü, önde gelen gelişmekte olan ekonomilerin yüksek teknoloji ve yüksek katma değer üretim becerilerini daha da hızlandırarak, küresel ekonomi- politikte özgül ağırlıklarını artırdıkları bir sürecin içinden geçiyoruz. Akademik katkıda bulunmak üzere görev aldığım 11. Kalkınma Planı çalışmalarına katılan paydaşlara hitap eden Cumhurbaşkanımız Erdoğan, küresel değişimin tetikleyicisi olan teknolojik ve ekonomik gelişmelerin, farklı coğrafyalarda siyasi dönüşümleri de hızlandırdığı bir konjonktürde, bu gerçeği dikkate alarak hazırladıkları 2033 hedeflerinin daha sonraki vizyonlara ulaşma bakımından bir sıçrama noktası olacağını vurguladı. Türkiye, 2033, 2053 ve 2071'e, 'genç nüfus' özelliğini koruyacak bir doğurganlığı, 'akıl çağı'na uygun bir eğitim modelini, 'sosyal temelli' bir kalkınma anlayışını ve ekonomik gücünü önümüzdeki 15 yılda bir kez daha üçe katlayacak bir 'yerli-milli' kaynak ağırlıklı planlama anlayışıyla odaklanmalı. 2033, 2053 ve 2071 hedeflerinin en vazgeçilmez koşullarından birisini ise, enerjide dışa bağımlılığın sıfırlanması oluşturuyor. 4. Sanayi Devrimi, Akıl Çağı'nda enerji ve metalürji- malzeme mühendisliğinde yeni devrimsel buluşlarla başlayacak. Bu nedenle, Türkiye'nin hem enerjide dışa bağımlılığı azaltacak şekilde, hem de metalürji-malzeme mühendisliğinde yeni buluşlara imza atacak şekilde 'milli-yerli' maden kaynaklarına yönelik strateji oluşturması hayati önem taşıyor. 2018, Enerji ve Tabii Kaynaklar Bakanlığı açısından, enerji üretiminde 'yerli' kaynakların ağırlığının artırılmasına yönelik sondaj ve kazılar, yenilenebilir enerji alanında 'yerli-milli' teknoloji hamlesi açısından bir atılım yılı olacak. Enerji Bakanımız Albayrak, 2018'in enerji ve maden alanındaki tüm kurumlarda önemli adımların atılacağı, özellikle bor madeninde sürprizlerin yaşanacağı bir yıl olacağına işaret ediyor. 2017'de en yüksek sondaj kapasitesinin üç katına çıkılarak ulaşılan 1 milyon metrenin, bu sene 2 milyona, 2019'da 3 milyona çıkmasının hedeflendiğini belirten Bakan Albayrak, Akdeniz'de gerçekleşecek ilk deniz sondajı, Yenilenebilir Enerji Kaynak (YEKA) ihaleleri ve yerli kömür teşvikleri sayesinde, Türkiye'nin yerli enerji potansiyelini en verimli şekilde kullanması adına, 2018'in bir atılım yılı olacağını hatırlatıyor. Turkuvaz Medya'nın, enerji ve madencilikte atılan ve atılacak adımların Türkiye Ekonomisi'ne pozitif etkilerinin katlanacağı 2018'i bir 'Fırsat Yılı' olarak ifade ettiği '1. Türkiye Enerji ve Maden Forumu' tüm bu heyecan verici adımların detaylarıyla ele alındığı bir zirve oldu. Türkiye'nin 2033'te 2.5 trilyon dolarlık bir milli gelire ulaşmasında, hiç şüphesiz, 'yerli-milli' enerji ve madencilik atılımının büyük katkısı olacak.
Tarımın geleceği, Türkiye'nin geleceği. Cumhurbaşkanı Erdoğan'ın 'Çiftçiler Buluşması'nda, bir devlet için yerli-milli savunma sanayisi ne kadar önemliyse, gıda sanayisinin de o denli önemli olduğunu vurgulaması bu temel gerçeği teyit ediyor. Dünyada kendi nüfusu ve ihtiyaçları için tarımsal üretim ve gıda sanayisinde kendi kendine yetebilen ender ülkelerden biri olma özelliğimizi kaybetmememiz gerekiyor. Son dönemde, 'ölçek ekonomisi'ne geçiş noktasında, Türkiye'nin öteden beri iddialı olduğu hububat, yaş sebze, meyve ve bakliyatta üretimi yeniden sıçratacak yeni stratejilere, yeni tarım destek modellerine ihtiyacımız var. Cumhurbaşkanımızın da ifade ettiği üzere, nüfus gücü, askeri gücü açısından kuvvetli olsa da, tarımsal üretimi ve gıda güvenliği açısından yetersiz kalmış pek çok devletin, hatta imparatorluğun tarihten silindiği bir dünyada, Osmanlı'nın en büyük becerilerinden birinin 'gıda arz güvenliği' konusundaki hassasiyeti olduğunu unutmamalıyız. Uluslararası raporların her yıl 24 milyar ton verimli toprağın ve 15 milyar ağacın kaybedildiğine işaret ettiği bir dünyada, jeo-stratejik konumunun yanı sıra, Türkiye'nin elindeki stratejik imkânlardan biri de tarımsal üretimi ve su kaynakları. Gelecek 50 yıl için, tarımsal üretime uygun ekilebilir arazilerimizi ve su kaynaklarımızı ne tür bir politika setiyle koruyacağımızı ve geliştireceğimizi netleştirmemiz gerekiyor. 2060'ta 9.5, 2100'de ise 11.3 milyara ulaşması beklenen dünya nüfusunun doyurulması ve temiz su kaynaklarına duyulan ihtiyaç, Türkiye'nin izleyeceği 'yeni nesil' tarım ve su programları ve 25-30 yıllık dinamik planlama ile ekonomimize milyarlarca dolarlık katma değer sağlayabilir. Türkiye, tarımsal ürün ihracatını 2030'a kadar 75 milyar dolar düzeyine taşıyabilecek bir kabiliyete sahip. Suriye ve Irak'ta iç savaş gelecekte sona erdiğinde, Türkiye Ortadoğu ve Körfez'in en önemli tarımsal ürün ve gıda tedarikçisi olacak. Yürüttüğü aktif politika ile, coğrafyasına huzur getirme çabası içinde olan Türkiye, önümüzdeki 20 yıl, bölgesel ve küresel ölçekte verimsizleşen topraklar nedeniyle, milyonlarca insanın açlık, yoksulluk ve çatışma riskiyle karşı karşıya olduğu bir dünyada, tarımsal ürün ve su arzı güvenliği açısından da kritik bir rol üstlenebilir. Bu kritik önemdeki stratejiler ise, ancak 'milli ekonomi politikaları' setiyle gerçekleşebilir. Bu nedenle, Cumhurbaşkanı Erdoğan'ın tarımsal üretimde arz performansını artıracak yeni desteklere yönelik açıklamaları zamanlama açısından hayli önemli. Tarımda maliyet yönetimi açısından, mazot maliyetlerinin yarısının kamu tarafından karşılanması ve hayvancılık alanındaki yeni açılım, fiyat istikrarının yanı sıra, tarım-gıda arz güvenliği açısından hareket alanı sağlayacak.
Gümrük ve Ticaret Bakanımız Bülent Tüfenkci ile 16 Şubat Cuma günü gerçekleştirdiğimiz buluşma, ticaret ve gümrük alanında güven artırıcı proje ve adımlara yönelik pek çok önemli gelişme hakkında bilgi sahibi olmamızı sağladı. Elektronik ticaret küresel ticarette ve ülke ekonomilerinde ağırlığını hızla artıran bir alan. Bakanlığımızın yürüttüğü başarılı bir proje, küresel düzeyde de büyük bir merak uyandırmış durumda; E-ticarette güven damgası. Türkiye'de e-ticaret hizmeti veren web sitelerinin ana sayfalarında bulunacak ve e-ticaret sitesinin tüketici ve iş süreçlerinde belirli kuralları karşılamayı taahhüt ettiği anlamına gelecek "güven damgası", Türkiye'de ve dünyada e-ticaret hizmeti alan tüketicilerin en büyük kaygısı olan 'güven' konusunda yeni bir çığır açıyor. TOBB'un yetkilendirildiği e-ticaret yapan sitelere 'Güven Damgası' uygulamasında, firma hizmet kalitesi, personel sayısı, depo imkânları açısından hem şeffaf olacak, hem de hizmet kalitesi taahhüdünde bulunacak. Aralık ayından bu yana e-ticaret yaptığını beyan edip, kayıt yaptıran firma sayısı 16 bin 520. Bakan Tüfenkci'nin Pekin'de katıldığı 1. Küresel Sınır Aşan E-Ticaret Konferansı'ndaki konuşması da, e-ticaret web sitelerine 'güven damgası' uygulaması da büyük ilgi uyandırmış ve Dünya Ticaret Örgütü yetkilileri Bakan Tüfenkci'den Türkiye'nin küresel ölçekte öncülük ettiği bu ilk uygulamanın detayları için destek talep etmişler. Martta hayata geçecek uygulamayla, dünyada e-ticarete ilk 'güven' uygulamasını getiren Bakanlık, Sabah'ın, Dilek Güngör'ün fikri takibini yaptığı 'Çiftlikbank' gibi uygulamalar yüzünden kimsenin mağdur olmaması adına, Maliye Bakanlığı, Masak ve SPK ile birlikte, büyük bir koordinasyon içinde ve kara parayla mücadele dahil, son derece detaylı bir çalışma yürütüyor. Ticarette güven konusunda, Bakanlığın bir sonraki adımı ise, 'çek'ten sonra, 'senet'e de karekod uygulaması. Karekod uygulamasıyla, her önüne gelenin çek kesmesi engellendiği gibi, karşılıksız çek oranı da yüzde 3.9'dan 2.2'ye gerilemiş. Bakanlığın 'taşınır malların rehni' konusundaki devrimsel adımı da, küçük ve orta büyüklükteki işletmelere 110 milyar TL'lik yeni bir kredi kullanma imkânı oluşturmuş durumda. KOSGEB'in esnaf kredilerini de devralmaya hazırlanan Bakanlığımız, 2. el oto ticaretine getirilen ve sektörce takdir gören yeni standartların aynısını, 'güven'i artırma adına, 2. el emlak ticaretine de getiriyor. Dünyanın en büyük lojistik yolu olan Çin-Britanya arasında, en kritik önemdeki kavşak konumundaki Türkiye, 'İpek Yolu Ortak Gümrük Otomasyon Projesi' ile de, Azerbaycan, Gürcistan, İran, Kazakistan, Özbekistan ve Çin'e kadar uzanacak 'güven'li transit geçiş sistemi için var gücüyle çalışırken, iki memleketli olarak, Bakan Tüfenkci'den Şelale Kadak, Ferhat Ünlü, Nazif Karaman ve benim de katılacağım 'Malatya'da Sabah' zirvesi sözünü de aldık.
Küresel ekonomi-politiğin önümüzdeki 10 yılı iki kritik deniz alanı olan Doğu Akdeniz ve Güney Çin Denizi'nde yoğunlaşacak. Doğu Akdeniz için dillendirilen 3.4 trilyon metreküplük doğalgaz imkânı ve Güney Çin Denizi için ise, Çin kaynaklarının 213 trilyon varil, ABD kaynaklarının ise 11 milyar varil ve 5 trilyon metreküp doğalgaz rezervi dillendirdiği yeraltı kaynakları, ABD- RusyaÇin üçlüsü açısından kritik bir çekişme ve rekabet alanı oluşturuyor. Her iki deniz alanı için, bölge ülkeleri arasında hayli detaylanmış bir 'münhasır ekonomik bölge' tartışması da cabası. Doğu Akdeniz'deki yeraltı kaynakları imkânı, bölge ülkelerinin ekonomik ve teknolojik imkânları açısından, dünyanın en önemli enerji tüketicilerinden biri konumunda olan Avrupa pazarına ulaşmada, Türkiye Koridoru'nu tartışmasız zorunlu kılıyor. Bununla birlikte, gerek deniz tabanının, gerekse de kara toprağının altındaki yeraltı zenginlikleri kendi kontrollerinde değerlendirilmesi açısından, Türkiye'nin güneyinde hem ABD'nin, hem Rusya'nın, hem de Çin'in beklentileri söz konusu. Bu nedenle, BM Güvenlik Konseyi'nin 5 daimi üyesi aracılığı ile, bölgede 'SünniŞii' fay hattı üzerinden bir gerginlik politikası da, 'enerji imkânları'na hâkim olmak adına ayrıca yürütülmekte. Enerji Bakanımız Albayrak, dün katıldığı Güney Gaz Koridoru Danışma Kurulu 4. Bakanlar Toplantısı'nda, bir kez daha Türkiye'nin, özellikle Doğu Akdeniz başta olmak üzere uluslararası hukuktan kaynaklı tüm haklarını sonuna kadar kullanmakta ve kendi deniz yetki alan sınırları içinde önümüzdeki dönemde daha etkili bir sismik ve sondaj faaliyeti göstermekte kararlı olduğunu, eğer Kıbrıs Türkleri Ada'nın zenginliklerinin paylaşılmasında yok sayılacaksa, Türkiye'nin bunun sonuna kadar karşısında olacağını belirtti. Albayrak, 45 milyar dolar yatırımla, üretimden tüketiciye büyük bir değer zinciri oluşturan Güney Gaz Koridoru'nun ve bilhassa TANAP'ın Türkiye'nin enerji arz güvenliği ve Milli Enerji ve Maden Stratejisi açısından da önemli ve hayati bir proje olduğunu da hatırlattı. Rusya ve Çin'in askeri gücünü hızla küreselleştirdiği, Çin'in Suriye'de önemli yer altı kaynaklarını kullanım hakkını elinde tutan Kanada'lı Tanganyika'yı enerji şirketi Sinopec aracılığıyla satın aldığı bir ortamda, 2007-2016 arası ABD'nin askeri harcamaları yüzde 5 daralırken, Çin'in askeri harcamalarını nerdeyse yüzde 120, Rusya'nın ise yüzde 85 arttırdığını gözlemledik. 'Çok kutuplu' 2. Soğuk Savaş dönemi açısından, Türkiye, Fırat Kalkanı ve Zeytin Dalı Harekatıyla, Doğu Akdeniz'deki siyasi ve askeri gücünü daha da perçinlerken; Enerji Bakanlığımızın Milli Enerji ve Maden Stratejisi ile de, Bakan Albayrak'ın ifade ettiği gibi, 'tarih'ten ve 'Milli Egemenlik'ten gelen haklarını hiç kimseye yedirmemeye kararlı.
Tarih tekerrürden ibarettir denildiğinde, gönül isterdi ki yeni bir dünya savaşından, onun öncesinde, yeni bir soğuk savaş döneminden söz etmeyelim. Ancak, Suriye, geçtiğimiz kasımdan bu yana tırmanan gerginlik sürecinin bir sonucu olarak, '2. Soğuk Savaş' döneminin 'Kore'si, 'Vietnam'ı oluverdi. 1947'den itibaren hızlanan 1. Soğuk Savaş döneminde, ABD, Rusya ve Çin'i karşı karşıya getiren birinci gerginlik noktası Kore, ikinci gerginlik noktası Vietnam'dı. Kasımdan bu yana, Putin, Trump ve Şi'nin ardı ardına yaptıkları açıklamalar ışığında ve son olarak Çin'in Şam büyükelçisinin mesajlarıyla, Türkiye'nin Fırat ve bugün yürüttüğü Zeytin Dalı harekâtları, yeni Soğuk Savaş döneminin ilk kapışma alanına yönelik mutlak bir pozisyonlanmaya dönüştü. Türkiye'nin bu süreci etkin yönetmesinin en kritik noktası ise, 'ekonomik- askeri- siyasibilgi' gücünü mücadele sahasında eş ölçüde kullanabilmesinden geçiyor. Son 15 yılda, kamu maliyesi alanında elde edilmiş olan ve uluslararası düzeyde de alkışlanan mali disiplin başarısı, 'ekonominin güvenliği- güvenliğin ekonomisi' boyutunda, Türkiye'nin elini sahada güçlü kılan önemli sacayaklarından birisini oluşturmakta. Türk Hazinesi'nin kamu kaynaklarının etkin kullanımı ve kamu borcunun azaltılması yönündeki başarılı performansı, dünyanın önde gelen ekonomileri arasında en iyi konumda olmamızın yanı sıra, Türkiye'nin Gezi, 17-25 ve 15 Temmuz hain darbe girişiminin ekonomik ve siyasi etkilerini bertaraf etmekte gösterdiği hüneri de destekleyen bir imkân oluşturdu. Bu nedenle, Türkiye'nin 'beka' mücadelesi adına, kamu mali disiplininde elde edilmiş bu kritik önemdeki imkânı, sahada hareket kabiliyetimizi artırmak adına devreye almış durumdayız. Bu noktada, 'güvenliğin ekonomisi' adına, Türkiye'nin 'yerli- milli' savunma endüstrisinin sağladığı silah ve mühimmat kabiliyetiyle yürüttüğümüz güvenlik operasyonlarının da ötesinde, söz konusu mali kabiliyetimizi önümüzdeki 50 yılın pozisyonlanması adına da etkin kullanmayı sürdürmeliyiz. Türkiye'nin stratejik öneme sahip kuruluşlarının 'yerli-milli' yazılım ve donanımlarla desteklenmesi, söz konusu stratejik önemdeki kuruluşlarımızın 'yerli- milli' denetim firmalarıyla denetlenmesi suretiyle, mahrem bilgilerin dışarıya sızmasının önlenmesi kritik bir konu. Kritik önemdeki bir başka risk ise, söz konusu stratejik kuruluşlarımızın 'halka arz' yoluyla elde etmeyi düşünebilecekleri sermaye desteğinin, ilgili kuruluşların yönetimlerine yabancı unsurların dahil olmasına sebep olacağı gerçeği. Bu nedenle, Türkiye bir 'beka' mücadelesi ortaya koyarken, ilgili kuruluşlarımızın sermaye ve yatırım ihtiyacının Hazinemiz tarafından 'milli' özkaynakla karşılanması, 'Zeytin Dalı' Harekâtı'nın ekonomik bacağıdır.
Malum, son açıklanan 3. çeyrek GSYH büyüme verisinde, yüzde 11.5 düzeyindeki büyüme tahminimi başlığa taşıdığımda, 10 Aralık Pazar günü kaleme aldığım yazının yayınlandığı 11 Aralık Pazartesi günü, TÜİK resmi veriyi saat 10'da açıklayana kadar, sosyal medyada yaptığım tahminle epey dalga geçilmişti. Ta ki, 3. çeyrek büyüme verisi yüzde 11.1 açıklanana kadar. 8 Şubat Perşembe günü, Aralık 2017 sanayi üretim verisi açıklandıktan ve geçen yılın son çeyreğinde Türkiye Ekonomisi'nde sanayinin, 2016'nın son çeyreğine göre yüzde 7.77'lik bir üretim artışı yakaladığının belli olmasından sonra, dün yine oturdum, ince hesap yaptım ve 2017'nin son çeyreğini yüzde 8.4 ile 10.2 arası bir GSYH büyüme performansı ile kapatmış olabileceğimizi buldum. Bu verinin gerçekleşmiş olanı 29 Mart Perşembe günü açıklanacak. 2017'nin son çeyreğinde GSYH büyümesinin yüzde 8.4 ile 10.2 arasında gerçekleşmiş olması ihtimalinden hareket ile tüm 2017 yılı için büyüme oranının yüzde 7.5 ile 8 arası olabileceğini hesap ettim. Bu, 2017'nin bütününde, G-20 ülkeleri arasında en yüksek büyüme oranını Türkiye'nin yakalamış olduğu anlamına geliyor. Üstelik de, Kayseri başta olmak üzere, pek çok ilimizdeki iş dünyasını şantaj dahil, gerektiğinde en ahlaksız metotları da kullanarak, 'himmet' adı altında haraca bağlamış, illerin katma değerini sömürmüş bir FETÖ'nün hain darbe girişiminin Türkiye Ekonomisi'ne etkilerinin bertaraf edilmeye çalışıldığı; bir zamanlar müttefik bildiğimiz ülkelerin gözümüzün içine baka baka terör örgütlerini ağır silahlarla donattığı bir coğrafyada, Fırat Kalkanı ve Zeytin Dalı harekâtlarını Türkiye'nin bekası için yürüttüğümüz bir dönemde. Bu nedenle, Çin ve Hindistan gibi ekonomilerin büyüme oranlarındaki performansı bir birim kabul edersek, Türkiye'nin bunca hainlikle, düşmanlık ve tuzakla etkin mücadele ettiği ve destan yazdığı bir dönemde, 2017'de yüzde 7.5-8 büyüme başarısı, en az 1.5 birimlik bir anlam ifade eder. 2017'yi Çin'in yüzde 6.8, Hindistan'ın 6.7 büyüme ile tamamladığının tahmin edildiği bir ortamda, Türkiye'nin bölgesinde siyasi ve askeri boyutta mücadele verdiği bir ortamda, bu iki ekonomiye en az 0.7-0.8 puan fark atmış olmak her tür takdiri hak eder. Türk iş dünyasının üretim ve ihracat boyutunda verdiği mücadele, 2017'de ihracat hacminin 2014 rekorunu egale etmesi, önde gelen gelişmekte olan ekonomiler ortalama büyümesinin yüzde 4.7, gelişen Asya'nın yüzde 6.5 büyüdüğü; Latin Amerika'nın yüzde 1.3, Rusya'nın yüzde 1.8, Güney Afrika'nın 0.9, gelişmiş ekonomilerin yüzde 2.3 ancak büyüyebildiği; Suudi Arabistan'ın ise yüzde 0.7 küçüldüğü bir ortamda daha da anlamlı hale geliyor. Cumhurbaşkanı Erdoğan'ın liderlik gücü ve siyasetteki kararlılığın sağladığı siyasi istikrar ve Türk reel sektörünün azmiyle, Kredi Garanti Fonu gibi makro ihtiyati çözümlerle yolumuza azimle devam ediyoruz. Bu kararlılık, 2019'da Türkiye'yi yeni ve güçlü bir geleceğe taşıyacak.
Coğrafyaların ve ülkelerin olduğu gibi, kentlerin de bir genetik kodu, tarihten gelen DNA'sı söz konusu. Anadolu'daki ilk yönetim merkezlerinden biri olduğu ve Anadolu medeniyetlerinin ilk okuma-yazmayı öğrendikleri yer olduğu tespit edilen ve Erciyes Dağı'nın eteklerinde yer alan Kültepe, Kayseri'nin aynı zamanda Anadolu'nun ilk bilim merkezlerinden biri olduğunu da kanıtlamakta. Nitekim, Selçuklu'dan Osmanlı'ya 33 medresenin, Cumhuriyet Türkiye'sinin ilk bilim merkezlerinden birisinin Kayseri'de yer alması, Kayseri'nin 6000 yıl öncesine dayanan bir ticaret merkezi olmasının yanı sıra, bir bilim merkezi olduğunu da gösteriyor. Kültepe'de bulunan Asurlular dönemine ait çivi yazılı tabletlerde, devlet sözleşmelerinden ticari anlaşmalara, muhasebe kayıtlarından evlilik sözleşmesine her türlü kayıt söz konusu. Tarımsal üretim açısından iddiasız bir kent olan Kayseri, binlerce yıl, İpek Yolu dahil, bilinen en eski üretim ve ticaret merkezlerinden biri olmuş. Kentlerin ticaret ve üretim becerilerini sürdürülebilir kılmaları, kentin çekim merkezi olma özelliğini güçlendirecek, kent dokusunu zenginleştirecek projelerle, doğru bir ekonomik ve mimari planlama ile ancak mümkün. 3 organize sanayi bölgesi, 1 serbest bölge ve lojistik merkez ile Kayseri istihdamın sürdürülebilirliği noktasında iyi bir momentum yakalamış. Tarihi, doğası, mutfağı ve ekonomisiyle bir zenginlik kenti olan Kayseri, kentin erişilebilirliği, karayolu altyapısını güçlendirecek projeler, toplu taşımaya büyük katkı sağlayan raylı sistem ve bunların sağladığı yatay kent planlaması ile konforlu ve huzurlu kent dokusunu da oluşturabilmiş. Çevre ve Şehircilik Bakanı Mehmet Özhaseki'nden, Büyükşehir Belediye Başkanı Mustafa Çelik'e, Kayseri'yi her alanda farklı bir kent yapacak projelere imza atılmış. 26 milyon metrekare alanda 102 kilometre uzunluğunda 34 piste sahip Erciyes Kayak Merkezi, 200 milyon euroluk yatırımla 3'üncü kez dünya snowboard şampiyonasına ev sahipliği yapacak bir kalite ve başarıyı yakalamış. Bir kenti küresel rekabette öne çıkaran 4 unsur beşeri sermaye ve yaşam kalitesi, ticaret becerisi, yenilikçilik ve erişebilirlik. Başkan Çelik, 2015-2017 arası 742 irili ufaklı proje ve 1.6 milyar TL'lik yatırımla, kişi başına 15 metrekare yeşil alanla, kırsal kalkınmaya destek veren projelere kadar, Kayseri'nin küresel rekabette uluslararası yatırımcı çekecek bir kent olmasına büyük katkı sağlayacak hamleleri sürdürüyor. Türkiye'nin en başarılı bilet e-ticaret yapısı Bilet-All'a uluslararası yatırımcı Abraaj Capital'in, Türkiye'nin en başarılı hastane yatağı üreticisi MUKA'ya, ABD'li Styker'ın yatırım yaptığı Kayseri'de, TMSF bünyesinde, 30 şirketi, entegre üretim becerisi ve yeni CEO'su Alparslan Baki Ertekin ile Boydak Holding'in etkili katkısı da sürüyor. Femaş gibi entegre tesislerin önemi de gözleniyor. Ancak, 1.6 milyar dolarlık ihracat hacmi Kayseri'ye yakışmıyor. 5 yıl içinde 3-4 milyar dolara çıkması yerinde olur.
Batı ve Kuzey Avrupa ile Kuzey Amerika'dan oluşan 'Atlantik' veya batı ittifakı, 1750 Sanayi Devrimi'nden itibaren, sömürgeciliğin getirdiği 'haksız', 'adaletsiz' imkânları, kölelik gibi 'insanlık dışı' mekanizmaları kullanarak, dünya ekonomisi ve siyasetinde 'asimetrik' bir ekonomi-politik düzen oluşturdular. Söz konusu asimetrik düzen, batılı ülkelere uluslararası ticaret ve pazarlama kanallarında 'asimetrik' avantaj sağlayan bir ekonomik gücü, 'asimetrik' bir askeri-politik gücü ve 'asimetrik' bir enformasyon gücünü, yani 'asimetrik' bir medya ve istihbarat gücünü sahada kullanmaları imkânı veriyordu. Bu 'asimetrik düzen'i etkin kullanarak, 1860'tan 1990'ların başlarına kadar, dünya ekonomisinin yüzde 60'ından fazlasına hâkim olarak bugünlere geldiler. Ayrıca, 2. Dünya Savaşı'nın sonlanması ile ABD'nin öncülüğünde, BM, IMF, Dünya Bankası, NATO gibi kuruluşlara dayalı yeni küresel ekonomi- politik yapı oluşturulurken, Rusya ve Çin'i de bu 'asimetrik düzen'e davet ederek, BM Güvenlik Konseyi'nde 5 ülkeye 'daimi üyelik' ve 'veto' yetkisi oluşturdular. Ancak, Asya ekonomilerinden başlayarak, gelişmekte olan ekonomilerin teknoloji üretme becerilerinin yükselişe geçmesi ve dünya mal ve hizmet üretiminde ağırlıklarının artmasıyla, batılı ülkelerin hâkim olduğu 'asimetrik düzen' 1990'lı yılların sonlarından itibaren zorlanmaya başladı. İnternet ve bilgi teknolojilerinin sağladığı küresel imkânlar, gelişmekte olan ülkelerin enformasyon gücüne de önemli katkı sağladı. 'Asimetrik düzen'in ilk aldığı darbe, ABD'nin BM Güvenlik Konseyi'nden Irak operasyonu için beklediği meşruiyeti alamamasıydı. Bu arada, 25 yıl içinde, 'Atlantik' ittifakının dünya ekonomisindeki ağırlığı da yüzde 12 gerileyerek, yüzde 40'ın altına geldi. 2000'li yıllarla birlikte, 'asimetrik düzen'de kendilerine 'özel' imkân 'lütfedilmiş' olan Rusya ve Çin ise, bir yandan bu imkânı kullanıp, bir yandan da önde gelen gelişmekte olan ekonomilerle birlikte batı ittifakı ile yeni bir küresel ekonomi-politik mücadeleye giriştiler. İşte tam bu noktada, Cumhurbaşkanı Erdoğan'ın 'Dünya 5'ten büyüktür' çıkışı ve çağrısıyla, Türkiye 'asimetrik düzen'e, 1860'tan bu yana elindeki tüm imkânları, küresel ticaret, küresel savunma, küresel diplomasi ve küresel medya imkânlarını en vahşi şekilde lehine kullanan bir düzene karşı savaş açtı. 'Asimetrik düzen'in sahipleri, başta Türkiye, bu düzenin sürmesinin mümkün olmadığına dair çağrıda bulunan tüm ülkeleri küresel medya karalamaları, kendilerinin yardakçısı kirli örgütlerin yürüttüğü siber terör operasyonları ile üretilen sahte belgeler ve 'asimetrik düzen'in laboratuarlarında üretilmiş PKK, PYD, DEAŞ, FETÖ, El-Kaide, Boko Haram gibi terör örgütleriyle kıskaca almaya çalışıyorlar. Unutmayalım, Türkiye, Fırat Kalkanı ve Zeytin Dalı harekâtlarında bu 'asimetrik düzen'le savaşıyor. Bu savaştan da bizi, ancak birlik, beraberlik ve vatanseverlik zaferle çıkaracak.
Türkiye, coğrafyasında, önümüzdeki 25 ve 50 yıl adına, 'sürdürülebilir' ve 'kapsayıcı' kalkınma adına, hem 'yumuşak', hem de 'sert' gücünü birlikte sahada etkinleştirdiği bir strateji yürütüyor. Cumhurbaşkanı Erdoğan'ın liderliğinde, son 15 yılda, Türkiye'nin 'yumuşak' gücünü sahada daha etkili kılacak temel unsurları, insani yardımlarda Türkiye'yi dünyada en önemli ilk 5 ülke arasına taşıyan ekonomik güç, üretim ve yatırım becerisi; iş dünyası ve toplumsal hayata yönelik sivil toplum kuruluşlarında tarihi bir 'demokratikleşme' ve uluslararası düzeyde ikili ilişkileri yürütme ve proje gerçekleştirme kabiliyeti; üçüncü bir başlık olarak, Türkiye'yi sınır ötesi diplomatik misyon sayısında dünyada ilk 5'e taşıyan 'diplomasi gücü' becerisidir. Türkiye, Avrasya'nın kaderini değiştirmek adına, 'oyun kurucu' bir ülke olarak, yumuşak gücünü sahada etkili kılarken, 40 yıldır bulunduğumuz coğrafyadaki sosyal ve ekonomik kalkınmaya en büyük tehdidi oluşturan terörle mücadele adına, 'sert gücü'nü, Fırat Kalkanı ve Zeytin Dalı harekâtları ile sınır ötesinde de etkin şekilde kullanmaktadır. Türkiye, Afrika'nın kalkınmasının hızlanmasına katkı sağlarken, küresel güçler aynı terör belasını formatını ve adını değiştirerek taşımaya kalktığında, orada da terörü kurutacak bir 'saha etkinliği' oluşturma kararlılığını dost ve düşmana net olarak göstermektedir. Cumhurbaşkanı Erdoğan, Türkiye'nin geleceği adına, bugün ve gelecekteki nesillerin kalkınmanın getirdiği fırsatlardan hakkaniyetli şekilde yararlanmasının sağlanması adına, sürdürülebilir kalkınmanın temel felsefesi olarak, 'sosyal temelli' kalkınma adına etkin bir liderlik becerisi ortaya koymaktadır. Uluslararası Para Fonu (IMF) ile yolları ayırıp, 'milli' bir ekonomik dönüşüm modeline hız verilmesi yönünde aldığı inisiyatif de bunun en temel göstergesidir. Mali disiplin ile kamu harcamalarının etkinliğinin artırılması, kamunun ekonomideki ağırlığının azaltılması, 'ekonominin demokratikleşmesi' adına özel sektörün etkinliğinin artırılması, Türk iş dünyasının dünya ekonomisiyle entegre hale gelmesi 'sosyal temelli' kalkınmanın önemli sac ayaklarıdır. 'Taşeron işçi' sorununa neşter vurmasından, gençlerin ekonomi ve siyasette daha güçlü rol kazanmaları adına attığı adımlara kadar, Cumhurbaşkanı Erdoğan 'sosyal kalkınma'ya dayalı bir kararlılık ortaya koymaktadır. 'Faiz' konusundaki mücadelesi de 'sosyal kalkınma'nın tam göbeğindeki bir konu başlığıdır. Türkiye ekonomisinin 'faiz' kıskacından kurtulması, sermaye piyasasının derinleştirilmesi, Türkiye Varlık Fonu'nun kurulması, 21. Yüzyıl'da ülkeleri güçlü ve farklı kılacak 'sosyal kalkınma'nın ana noktalarıdır. Bilgi ekonomisine ve dijital dönüşüme dayalı bir 'sosyal kalkınma' modeli, 2053 ve 2071'de Türkiye'yi bölgesinin lideri olarak, seçkin ülkelerin arasına taşıyacak.
Bugün, ABD başta olmak üzere, dünyanın önde gelen pek çok ekonomisi eğer pek çok makro ekonomik sorunla, pek çok yapısal meseleyle, bankacılık sektörlerinde ağır travmalarla boğuşmalarının, en az 10 yıldır sosyo-ekonomik bedel ödemelerinin en ağır sorumluluğu; Soğuk Savaş döneminin bitimiyle sahne alan 'neo-liberal' kanadın ve temsilcilerinin dünya ekonomisine pohpohlayarak pazarladıkları, adeta empoze ettikleri 'abartılmış' piyasa ekonomisi modelidir. Bu model, finansal sistemle reel sektör arasındaki 'kârlılık' dengesini neredeyse 7'ye 1 boyutunda tahrip etmesi yetmezmiş gibi; daha da vahim olan yönüyle, önde gelen ekonomilerde 'imalat sanayisi'nden çekilmeyi, hizmetler sektörüne ağırlık verilmesini bile tavsiye edebilmiştir. Uluslararası Para Fonu'nun ana omurgasına, beynine de hâkim olan bu anlayışın dayattığı programlar ise, Latin Amerika başta olmak üzere, pek çok ülkeyi daha da büyük bir felakete sürükledi. Türkiye, neo-liberal politikaların sakat, tehlikeli yönlerini tespit ederek, kendine 2007'den itibaren kamunun 'denetleyici- düzenleyici' rolünü yeniden güçlendiren yeni bir rota oluşturdu ve bu yeni rota sayesinde, 2008 küresel finans krizinde IMF ile yeniden masaya oturmadan, küresel finans krizinin etkilerini yönettiği gibi, artık IMF'nin kaynak talep ettiği bir ekonomiye kavuştu. Bugün, Türkiye Ekonomisi, reel sektörün finansmanına yönelik KGF gibi yeni modeller oluşturuyor ise, küresel finans krizinde 6 mega projeye imza atabiliyor ise, terör odaklarına içeride ve dışarıda tarihi bir bedel ödettiriyor ise, savunma alanında tarihi bir 'yerli- milli' atılımı yürütüyor ise; ana gerekçesi 'itibarsız' neo-liberal politikaları 10 yıl önce arkamızda bırakmış olmamızdır. Bu nedenle, Türkiye'nin ekonomik bağımsızlığı adına büyük mesafe kat ettiğimiz bu dönemde, 'itibarsız' neo-liberallerin hezeyanlarına, yaygaralarına hâlâ kulak verenlere 'veda edin' çağrısında bulunuyorum. Türkiye Ekonomisi'ne yönelik 'alçaklık' düzeyindeki yorum ve algı operasyonlarına inat, Türk iş dünyası ve hane halkı Türkiye Ekonomisi'ne yönelik inancını güçlü şekilde ortaya koyuyor. 'Ekonominin yarısı psikolojidir' gerçeğinden hareketle, Optimar araştırma şirketinin 26 ilde 1508 katılımcı ile gerçekleştirdiği çalışma, Türk halkının yüzde 32.7'sinin 2023'te Türkiye'nin dünyanın en güçlü 10 ülkesinden birisi olacağına, yüzde 25.3'ü bölgesinin ve İslam dünyasının en güçlü devleti olacağına inandığını gösteriyor. Halkımızın yüzde 28.5'i ise Türkiye'nin 2023'te dünyanın en büyük 16'ncı ekonomisi olarak yoluna devam edeceğini beklediğini ifade etmekte. 'Türkiye bugünden daha kötü olur' diyenlerin oranı sadece yüzde 1.1. Reel sektör, yurtiçi ekonomi aktörleri, hatta yabancı sermaye Zeytin Dalı Harekâtı'nın gerekliliğine ve Ordumuzun başarısına olan inançlarını çok net ortaya koyarken; artık, 'neo-liberal' görüşü toprağa gömmek zamanıdır.
Kapitalizmin ana felsefesini oluşturan merkantilizm, emperyalizmin, sömürgeciliğin 'parasal' yönünü de ihmal etmemiştir. Salt askeri ve siyasi değil, ekonomik 'imparatorluklar' da güçlü para gerektirir. 15. Yüzyıl'da Portekiz ile başlayıp, 1530'da İspanya'ya, 1640'ta Hollanda'ya, 1720'de Fransa'ya, 1815'te ise İngiltere'ye geçen 'rezerv para imparatorluğu' süreci, İngiliz Sterlini'nin tahtına 1925'ten itibaren göz diken ABD Doları'nın, 1944'te Bretton Woods uluslararası para sistemi ile 'kapitalizmin yeni gözdesi' olmasıyla yeni bir aşamaya geçmiştir. 1950'de dünya merkez bankalarının uluslararası rezervlerinin yüzde 69'u altın iken, 1974'te Bretton Woods Sistemi yıkıldığında, aynı pay yüzde 23'e düşmüştü ve uluslararası rezervlerin yüzde 77'sini oluşturan döviz rezervlerinin yüzde 85'i ABD Doları'ydı. Soğuk Savaş'ın son 12 yılı dolara yaramadı ve 1991'de rezervlerdeki ağırlığı yüzde 46'ya kadar düşmüştü. Yeni dünya düzeni yine 'Doların İmparatorluğu'nda yürümeliydi ve ABD kendi parasının küresel rezervlerdeki ağırlığını yeniden yüzde 72'ye çıkarmayı başardı. Ta ki, 2008'deki küresel finans krizine kadar. 2012'de dünya merkez bankalarının rezervlerinde yüzde 62'ye gerileyen ABD Doları'nın payı, 2014'te yükseldiği yüzde 64.6'dan bugün yeniden 62.8'e gerilemiş durumda. Kendi para birimi Sterlin'i AB'nin ortak para birimi Euro içinde eritmekten 'Brexit'le vazgeçen Birleşik Krallık'ın hamlesi de; artık ABD'nin güvenlik desteğini istemeyen ve kendi ordusunu kurmayı yeniden gündemine alan Almanya-Fransa patronajındaki AB'nin Euro'yu 'rezerv para' yapma hamlesi de; IMF'nin 2015'te kendi kur sepetine eklemesi sonrasında, yakın geleceğin yeni 'rezerv para adayı' olarak öne çıkarmak adına, Çin'in Yuan için yapacağı hamleler de 'küresel ekonomik savaş'ın kodlarının nerede yoğunlaşacağı konusunda gereken ipucunu veriyor. Saddam Hüseyin ve Muammer Kaddafi'nin petrol satışlarını dolar dışı para birimleri ile ve altınla gerçekleştirme hamlelerinin ülkelerini hangi noktaya getirdiğini unutmadık. Türkiye, Fırat Kalkanı ve Zeytin Dalı harekâtlarını, tam da, '2. Soğuk Savaş' döneminin eşiğinde, '2. Bretton Woods' para sistemi kapışmasının tırmandığı bir dönemde gerçekleştiriyor. Türkiye'nin siyasi, askeri ve diplomatik başarısının yanı sıra, Rusya, Hindistan, Çin, Güney Kore, Endonezya, Meksika, Brezilya gibi ekonomilerle, karşılıklı olarak ülkelerin milli paraları ile ticareti hızlandırması ve küresel ticaretin 'dolar' ve 'euro' dışı milli paralarla gerçekleşme oranının yükselmesi; kapitalizm ve 'rezerv para imparatorluğu' açısından büyük deprem anlamına gelecek. Bu nedenle, Türkiye'nin sınırlarına ve bölgesine huzur, barış, siyasi ve ekonomik istikrar getirmeyi hedefleyen güvenlik operasyonları, küresel ticaret düzeninde de önlenemez bir dönüşümü tetikleyecek.
Time Dergisi'nin 5 Şubat'ta yayınlanacak sayısı için seçtiği kapak 'yalnızlaşan Amerika.' Soğuk Savaş döneminde, ABD'nin 'yumuşak gücü' tüm dünya için özgürlük, demokrasi ve 'ABD rüyası' için gelen göçmenlere fırsat sunmasıydı. Hâlâ, pek çok skandal boyutu dökülmeye devam eden Vietnam Savaşı ve dünyanın her noktasındaki CIA operasyonları ABD'nin imajına ciddi zarar verse de, 1980'li ve 1990'lı yıllarda ABD 'yumuşak güç'e dayalı imajını yeniden düzeltmişti. 2000'li yıllara girilmesiyle birlikte, Afganistan ve Irak operasyonları, ardından Libya operasyonu; Bush ve Obama dönemindeki 'gözüne gözüne' yanlışlıklar ve nihayet, Trump döneminde, ABD'nin siyasi, askeri ve ekonomik kurumları, küresel ölçekte dayatmacı politikalarını, operasyonlarını da artık saklamaya bile özen göstermedikleri bir kibre ulaştılar. Göçmenlere, Müslümanlara, dünyamızı zengin kılan farklılıklara gösterilen tahammülsüzlük, ABD'nin elinden 'yumuşak güç' avantajının kayıp gitmesine sebep oldu. Türkiye ise, Selçuklu döneminden başlayarak, Osmanlı ve Cumhuriyet döneminde, kendi coğrafyasında, Balkanlar, Kafkaslar, Ortadoğu ve Kuzey Afrika'da, dini ve mezhepsel özgürlükler boyutuyla, imar ve kalkınma boyutuyla, 'yumuşak güç'üne dayalı sağlam bir tarihsel birikim ve imaja sahip. Bu nedenle, Avrasya ve Afrika'da nereye gitsek, büyük bir coşku ve kucaklanmayla karşılaşıyoruz. Cumhurbaşkanı Erdoğan'ın ifade ettiği gibi, 'Türkiye, koskoca bir coğrafyanın umududur ve Biz Türkler, arkasında yüz milyonlarca kardeşinin duası olan bir Milletiz. Gönül sınırlarımız içindeki hiçbir kardeşimizin mahzun olmasına, zulüm görmesine seyirci kalmadık ve kalmayacağız.' Türkiye'nin 'yumuşak gücü', 1000 yıldır Türklüğün cesaretini, kucaklayıcılığını, misafirperverliğini, birlikte yaşama becerisini, huzur ve kalkınma adına, coğrafyasına kazandırma becerisidir. 100 yıl önce, Türkiye'nin 'yumuşak gücü'nü yok etmek isteyen emperyalist güçler, Çanakkale ve Kurtuluş Savaşı ile 'sert gücü'müzü tadarak darmadağın oldular. Türkiye 'yumuşak gücü'yle, Afrika'dan Orta Asya'ya, bugün daha da geniş bir coğrafyanın huzur ve kapsayıcı kalkınma fırsatı yakalayabilmesi adına, elindeki tüm imkânlarla mücadelesini sürdürüyor. Fırat Kalkanı ve Zeytin Dalı, Türkiye'nin 'yumuşak gücü'nü daha da etkili kılabilmek adına, son 1000 yılda defalarca kanıtladığımız 'sert gücü'müzü dosta, düşmana hatırlattığımız, coğrafyamıza siyasi ve ekonomik istikrarı getirmek adına inisiyatif aldığımız operasyonlardır. Aklı olan her devlet, ancak Türkiye'nin 'yumuşak gücü'nün bölgeye huzur ve istikrarlı kalkınma imkânı getireceğinin farkında. ABD'nin, Almanya'nın, her hangi bir ülkenin bu fırsatı önlemeye yönelik her hamlesi, yakın gelecekte 'insanlık' karşısında çok daha ağır utançlar yaşamalarına sebep olacak.
Türkiye'nin, bir ülkenin güvenliği, sadece savunma, askeri boyutu ile sınırlı değil hiç kuşkusuz. Türkiye'yi, bir ülkeyi kendi coğrafyasında liderliğe taşıyan dört temel güç, ekonomik güç, siyasi güç, askeri güç ve bilgi gücü olarak sıralanmakta. Bu nedenle, Türkiye'yi Avrasya'da, coğrafyasında liderliğe taşıyan bu dört sacayağının tümüne yönelik bir 'güvenlik konsepti'ne ihtiyaç duymaktayız. Türkiye'nin ekonomik gücünü koruyacak güvenlik tedbirleri, reel sektör ve finansal sistemde oluşan ekonomik verilerin, üretim verilerinin, hane halkı ve şirket verilerinin korunabilmesinden, daha da önemlisi Türkiye sınırları içinde saklanabilmesinden geçiyor. Şirketlerin denetimini yerli denetim firmalarının yapması yerine, yabancı denetim firmaları ile yapmak, şirketlerimizin en mahrem verilerinin yurtdışına çıkması anlamına geliyor. Bu yetmezmiş gibi, gerek özel sektör, gerekse kamu kuruluşlarımız, bakanlık ve güvenlik birimlerimiz, yönetim süreçlerini dijital ortamda yönetmek adına, veri ve yazılım sistemlerini de uluslararası kurumlardan sağlamaktalar. Söz konusu yazılım ve donanımlarda yer aldığı ifade edilen 'arka kapılar'dan aktarıldığından endişe duyulan kritik önemdeki verileri korumak adına, dünyanın önde gelen ekonomilerinin tümü yazılım ve donanımlarını 'millileştirmeye' özen göstermekteler. Türkiye'nin excel ortamındaki şirket bilgilerinin Arizona'da (ABD), sanayi sektörümüzün bilgilerinin Waldorf'da (Almanya) olduğu bir dünyada, Türkiye'nin ekonomik güvenliği açısından risk söz konusudur. Keza, mobil internette 'yerli-milli' yazılım ve uygulamalar bir o kadar önemli. Tüm kayıtları batılı ülkelerde tutulan uluslararası sosyal medya uygulama ve yazılımları, Türk toplumunun sosyo-psikolojik güvenliğinin de risk altında olduğu anlamına gelmekte. Türkiye'nin son 10 yılda, savunma sektöründe imza attığı 'yerli-milli' dönüşüm becerisi, bilhassa 15 Temmuz darbe girişiminin bertaraf edilmesi sayesinde FETÖ hain yapısının devre dışı kalmasıyla birlikte, terörle mücadele ve sınır güvenliğine yönelik güvenlik operasyonlarında, Türkiye'ye yakışır, tarihimizde pek çok defa kanıtladığımız bir başarı ve kararlılık getirmiştir. Ordumuz, Emniyetimiz ve Jandarmamız ile imza attığımız bu başarıyı taçlandıracak şekilde, ülkemizin şirketlerinin, hane halkının ekonomik bilgilerini, kişisel verilerini 'güvenli' kılacak; ekonomi, siyaset, güvenlik alanında oluşturduğumuz bilgileri koruyacak, saklayacak bir 'yerli-milli' sistem ve siber güvenlik tedbiri, artık alenen başladığı ilan edilen 2. Soğuk Savaş döneminde, Türkiye'yi 'karar masası'nda daha güçlü kılacaktır.
Türkiye, sadece Saddam Hüseyin rejiminin gerçekleştirdiği Halepçe Katliamı'nı milat alsak, 30 yıldır kendisine sığınan bölgesinin tüm insanlarına, hiçbir ayrım gözetmeksizin kucak açıyor ve doğru dürüst uluslararası yardım almadan ve 1 kuruş dahi beklemeden maddi ve manevi olağanüstü bir 'insani operasyonu' gururla sürdürüyor. Bu nedenle, 1990'lı yıllardan bu yana, zaman zaman Irak'a, bugün Suriye'ye düzenlediği güvenlik operasyonlarını, sadece Türkiye'nin siyasi ve ekonomik istikrarı için değil, Irak ve Suriye'nin de istikrara kavuşması ve huzuru için de gerçekleştiriyoruz. Kimi batılı ülke ve kurumlar saçmalasa da, vicdanı olan tüm uluslararası kurum ve ülkeler Türkiye'nin 'insani' başarısının hakkını vermekte. Türkiye, bölgemize 50 yıldır bedel ödettiren terörle içeride ve dışarıda, tarihi nitelikte, yasama ve yürütme erkinin birlikte kararlılık gösterdiği bir mücadeleye girdi. Bu mücadelenin kentsel dönüşüm boyutunda önemli katkı sağlayan kurumlardan biri de TOKİ. Diyarbakır'ın Sur ilçesinde ve İçkale Vadisi'nde yürütülen çevre düzenlemesine, geçen cuma, gazetemizin Diyarbakır çıkarmasıyla bizzat şahit olduk. Mardin'in merkez kentsel dönüşüm ve gelişim projesi cabası... TOKİ, günü geldiğinde Suriye ve Irak'ın ayağa kaldırılmasına da önemli katkı sağlayacak. Bugün ise, TOKİ, 'geleceğin Türkiye'sini inşa etmek' için ortaya koyduğu çabanın yanı sıra mikro kalkınma boyutunda, Anadolu'daki küçük KOBİ'lerimizin rekabetçiliğini artırmak adına, onlara maliyet yönetimi fırsatı oluşturmak adına, özel projelere de imza atmakta. TOKİ'nin küçük sanayi için, Aksaray, Bolu ve Diyarbakır'da gerçekleştireceği yeni sanayi siteleri, hem bölgesel kalkınmaya, hem de istihdama katkı sağlayacak. Aksaray Yeni Küçük Sanayi Sitesi projesinin uygulama süreci, 375 milyon lira yatırım bedelli olarak, iki ay içinde başlıyor. Bolu Büyük Sanayi Sitesi ise, ekonomik ömrünü tamamlamış olan mevcut iki küçük sanayi sitesinin birleştirilmesiyle, alanların rehabilitasyonunu, dönüşümün desteklenmesini ve 1000'e yakın birimle, sektörel kümelenme aracılığı ile bölgesel ekonominin dinamizm kazanmasını sağlayacak. Diyarbakır'daki Yeni 4'üncü Oto Tamirciler ve Küçük Sanayi Sitesi Projesi ise, 810 birimle, 4 bin 500 kişiye istihdam sağlamasının yanı sıra, Diyarbakır'a üretimde ve ticarette kümelenme ve kentsel doku vizyonu ile modern bir üretim altyapısını kazandırmayı hedeflemekte. Türkiye'nin küçük sanayicisi ve KOBİ'leri aracılığıyla, yakın gelecekte içeride ve dışarıda bölgesel kalkınmaya katkı sağlamasını istiyorsak, çağdaş üretim mekânlarını artırmamız gerekiyor.
Avrupa'nın öncülük ettiği ve ardından ABD'nin de Panama Kanalı ve yer altı zenginliklerine dayalı projelerle dahil olduğu 'kolonyal', yani sömürgecilik dönemini, 16. Yy ile 19. Yy arasında 'askeri güç'e dayalı dönem ve 19. Yy'dan 21. Yüzyıl'a kadar ise 'teknolojik güç'e dayalı sömürgecilik dönemi olarak ikiye ayırmak gerekiyor. 21. Yüzyıl'ın başından itibaren, gelişmekte olan ekonomilerin bilişim teknolojilerini, nüfus gücünü ve yüzlerce yıldır sürdürdükleri üretim becerilerini etkili şekilde kullanarak, küresel ekonomi ve ticarette inisiyatifi ele almaları, 'neokolonyal çağ'ı bitme noktasına getirdi. 2. Dünya Savaşı'ndan en güçlü ekonomi olarak çıkan ABD'nin oluşturduğu küresel ekonomi- politik yapı, gelişmekte olan ekonomilerin dünya ekonomisi ve siyasetinde ağırlığını artırmaları ve küresel ekonomi-politik düzene yönelik değişim talepleriyle, ağır baskı altında. Öyle ki, ABD'nin 1. Körfez Operasyonu'na kimseden yeterli tepki gelmemişken, 2. Körfez Savaşı'ndan bu yana ABD hem kendi vatandaşlarından, hem de dünyadan gelen ağır tepkilerle ağır bir meşruiyet kaybı yaşadı. Son 15 yılda, ekonomisini 280 milyar dolardan 860 milyar dolara taşıyan, 3 kat büyümeyi kritik önemde bir mali disiplin başarısıyla yakalayan Türkiye, son 10 yılda gerçekleştirdiği savunma' endüstrisindeki 'milli ve yerli' teknoloji ve teçhizat artışıyla, Cumhurbaşkanı Erdoğan'ın ifadesi ile, bugün 'Misak-ı Milli'yi anlarsak, sorumluluğumuzu da anlarız' ifadesinin hakkını veren bir strateji yürütmektedir. Anıtkabir'de yer alan Misak-ı Milli Kulesi'nde yazdığı üzere, 'Kurtuluşumuzun genel kuralı olan Milli Yemin'i, tarih safhasına yazan Milletin demir elidir.' Çanakkale Savaşı'nda, Kurtuluş Savaşı'nda, Kıbrıs Barış Harekâtı'nda kendisinden kat ve kat askeri güce sahip kolonyalistlere ve onun yardakçılarına karşı tarihi zaferlere imza atmış Türk Halkı ve Devleti, 21. Yüzyıl'da, Fırat Kalkanı ve Zeytin Dalı Harekâtı ile, 'post-kolonyal çağ'ın başladığının işaretini vermektedir. Türkiye, Ortadoğu'da, Körfez'de ve Afrika'da 'insani' adımlarıyla, ülkelerin kalkınmasına yönelik yatırımlarıyla, bölgemizin kalkınmasını 50 yıldır sekteye uğratmış teröre karşı başlattığı topyekûn savaşla, Misak-ı Milli'ye sahip çıkarak, 100 yıldır masa başında paylaştırılmaya çalışılan Ortadoğu'nun ekonomik ve siyasi kaderini değiştirecek, bu coğrafyadaki yer altı zenginliklerini gerçek sahiplerine ulaştıracak ve bölgenin ortalama yaşam standardını 1500 dolardan 5000 dolara taşıyacak etkili bir strateji yürütmektedir. Melih Altınok'un da ifade ettiği gibi, Türkiye Ortadoğu ve Avrasya için 'post-kolonyal çağ'ı, yeni bir çağı başlatmıştır.
2017'de 80 trilyon dolara yaklaşmış olduğu tahmin edilen küresel GSYH büyüklüğü, 2030'da 16 trilyon dolar artarak, 96 trilyon dolara ulaşacak. Küresel ölçekte, ülke içi ve ülkeler arası lojistik hizmetlerinin büyüklüğünün dünya GSYH'sinin yüzde 30'una karşılık geldiği düşünüldüğünde, 24 trilyon dolar büyüklüğündeki lojistik sektörü 30 trilyon dolara dayanacak. Bu rakamın içinde yer alan küresel taşımacılık endüstrisinin büyüklüğü ise, ülke içi 2 trilyon dolar, ülke dışı 2 trilyon dolar olarak şekillenmekte. 2 trilyon dolarlık, ülkeler arası taşımacılığın 1.5 trilyon dolarını kara yolu, 200 milyar dolarını demiryolu ve denizyolu, 100 milyar dolarını ise havayolu taşımacılığı oluşturmakta. Bu rakamların 2030'a kadar yüzde 20 ile 25 artacağını bilmemizde yarar var. Çünkü bugün kabaca dünya GSYH'sinin yüzde 20'sini oluşturan küresel mal ihracatı hacmi, 2030'da küresel GSYH'nin yüzde 25'ine, 2060'ta ise yüzde 33'üne ulaşacak. Yani, 2030'da küresel ihracat, mal ticareti hacmi 24-25 trilyon dolara ulaşacak. Sadece, Çin ve Avrupa Birliği verilerine baktığımızda, halihazırda, Çin'in 2.1 trilyon dolarlık ihracatının yüzde 19'unun AB'ye, AB'nin 1.9 trilyon dolarlık ihracatının yüzde 17'sinin de Çin'e olduğunu dikkate aldığımızda, sadece iki coğrafi alan arasındaki ticaret 725 milyar dolar. Bu rakam, 2030'da 1.2 trilyon dolara ulaşacak. Çin'in 2030'da tarım ürünleri ithalatının bugüne göre 3 kat, maden ve enerji ithalatının ise 10 kat artması bekleniyor. Bu durum, Avrupa ile Asya arasında, Afrika ile Asya arasında 2030'a kadar mal sevkiyatının katlanarak büyüyeceğini gösteriyor. Halihazırda, Asya küresel ticaretin yüzde 40'ını, Avrupa yüzde 34'ünü ve Afrika yüzde 2.2'sini gerçekleştirmekte. 3 kıta arasındaki uluslararası mal akışı 6-7 trilyon dolarlardan, yakın gelecekte, 9-10 trilyon dolarlara çıkacak ve Çin'in 'kuşak-yol' projesinin temel gerekçesi de, bu büyüklükteki bir küresel ticareti sadece deniz taşımacılığı ile gerçekleştirmenin imkânsız olduğu. Bu nedenle, Hazar'ın kuzeyinden de, ortasından da, güneyinden de, İran üzerinden de, Karadeniz'den ve Türkiye'den ciddi miktarda mal sevkiyatı geçecek. Milyarlarca metreküplük mal sevkiyatından, bunun depolanması ve lojistiğinden, en az 1 milyon yeni istihdamdan ve 30 trilyon dolarlık lojistik hacminin sadece yüzde 1.5'ine talip olsa, Türkiye için 450 milyar dolarlık bir işlem hacminden, 50 milyar dolarlık bir karayolu, demiryolu ve denizyolu taşımacılığından söz ediyoruz. Kanal İstanbul, inşaat maliyetinin 50 katı bir işlem hacmine talip oluyor. Marmara, Kuzey Ege ve Batı Karadeniz'in, 'Altın Halka' ile çekeceği 100 milyarlarca dolarlık ulusal ve uluslararası yatırım, 2030'da Türkiye'yi 1.7 ile 2 trilyon dolarlık bir ekonomiye, dünya milli gelirinin ise yüzde 1'inden yüzde 2'sine taşıyacak.
Aklıselim her Türk vatandaşı, ABD'nin gözümüzün içine baka baka, sınırımızda bir terör ordusunu, bir sonraki adımda bir terör devletini kurma girişimini hayret ve kızgınlıkla sorguluyor. Cumhurbaşkanı Erdoğan'ın liderliğinde, Türkiye'nin bekası, ekonomik, siyasi ve askeri bağımsızlığı adına, milli ve yerli bir kurumsal sistemi her yönüyle yapılandırarak, Misak-ı Milli'ye sahip çıktığımız tarihi bir dönüşümü yürütmekteyiz. Milli irade ve egemenliği ödünsüz perçinleyecek bu süreç ekonominin güvenliğinden ve güvenliğin ekonomisinden geçiyor. Ekonominin güvenliği sürdürülebilir büyüme ve kalkınmadan geçmekte. Bu nedenle, 2014'ten bu yana GSYH büyüme performansının her şeyden önemli olduğunu, yeri geldiğinde enflasyonla mücadeleden tartışmasız ölçüde önceliklendirilmesi gereken bir konu olduğunu vurgulamaktayız. TCMB'nin, söz konusu önceliklerin ışığında, para politikasını büyümenin dinamiklerine destek verecek şekilde kurgulaması, modellemesi kadar doğal bir süreç olamaz. Türkiye'nin coğrafyasında, küresel ekonomi-politik sistem yeniden yapılanırken, Avrasya'da 'oyun kurucu' bir ülke olarak pozisyon alırken, Türkiye'nin ortalama büyümesini yüzde 5.5-6 düzeyinde tutabilmek, istihdamın korunması ve artırılmasının yanı sıra, ekonomi dünyasının, esnafın hayatını idame ettirmesi, finansman imkânına ulaşması adına da hayati önem taşıyor. Türkiye'nin net ihracatının, ihracat amaçlı üretiminin bu sürece katkı sağlamasının yanı sıra, yurtiçi tüketiminin de, kamu harcamalarının da büyüme sürecine destek olması kritik önemde. Ekonominin güvenliği adına, merkezi yönetim bütçesinin milli gelire oranını gerekirse yüzde 1.5 düzeyine çıkarmanın bir gereklilik olması iyi anlaşılmalı. Çünkü Türkiye'nin ekonomik çarkları döndükçe, üretim sürdükçe, istihdam korundukça, ekonominin dinamizmi ciddi bir vergi geliri sağladıkça, 'ekonominin güvenliği'ni sağlayabiliriz. Taşeron işçilerimizin kadrolaşma sürecini de, Kredi Garanti Fonu desteğini de, ekonominin güvenliği açısından kritik adımlar olarak okumamız gerekmekte. Soğuk Savaş döneminin 'anglo- sakson', 'kapalı devre' ekonomik yaklaşımlarıyla, köhnemiş 'bağımsızlık' tanımlarıyla, ekonominin güvenliğini sağlayamayız. Ekonominin güvenliğini sürdürülebilir kılmak, bilinmelidir ki, güvenliğin ekonomisini de sürdürülebilir kılmak demektir. Türkiye'nin savunma endüstrisini milliyerli bir yapıya dönüştürmeyi başardıkça, Türkiye'nin bekası ve geleceği adına, coğrafyamızdaki tüm askeri operasyonları yürüttükçe, Türkiye'nin sınırlarını, Misak-ı Milli'yi güvenliğe kavuşturdukça, ekonomimizin güvenliğini de sağlarız, sağlıyoruz. Bu nedenle, ekonomi aktörlerini ve piyasa profesyonellerini 'ekonominin güvenliği'ni sahiplenmeye davet ediyorum.
2000'li yılların başlarında, uluslararası ekonomi alanında tartışılan, üstüne kafa yorulan 10 başlıktan birisi ABD'nin bütçe ve cari işlemler açığından oluşan çifte açığı, diğeri ise petrole bağımlılık ve bu nedenle önümüzdeki dönemde petrol arzının dünyanın toplam tüketimine yetip yetmeyeceği meselesi idi. Clinton döneminde 250 milyar dolar fazla verirken, Bush döneminin sonunda 1.5 trilyon dolara ulaşan ABD'nin bütçe açığı, 2017 itibariyle 500 milyar doların altına gerilese de, 2020'de tekrar 800 milyar dolar, 2022'de 1 trilyon doları aşıp, 2024'te yeniden 1.5 trilyon dolara ulaşması bekleniyor. Bu nedenle, ABD Hazinesi defalarca borçlanma tavanını doldurdu ve ek borçlanma imkânı verildi. Çin, Japonya, Güney Kore ve AB ülkelerinin ABD tahvillerini rezervlerinde tutmaktan vazgeçmeleri ABD ekonomisine ağır bir şok anlamına geliyor. Bu nedenle, geçtiğimiz hafta, yalanlanmış bir haber de olsa, Çin'in artık ABD tahvili almayacağı haberi yarımgün piyasaları alt üst etti. 1990'ların başında 100 milyar dolar, sonlarında 200 milyar dolar civarında olan ABD'nin cari işlemler açığı ise, 2006'da 800 milyar doları gördü ve bugün ABD bu rakamı 500 milyar doların altında tutmaya çalışıyor. ABD için enerji ihracatı, cari açığını kontrol altında tutmak adına elindeki en önemli koz. Bu nedenle, Başkan Ford zamanında, 1975'te konulmuş olan 'ABD'den dünyaya petrol ihracatı yasağı' 40 yıl sonra kaldırıldı ve yaşadıkları iç savaş, ambargo benzeri olaylarla petrol üretiminin önemli bir bölümünü veya belirli bir kısmını kaybetmiş ülkeler kadar, Libya'nın 1.5 milyon varilini, İran'ın 800 bin, diğer ülkelerin de 700 bin varilini telafi edecek kadar, 2015'te ABD petrol üretimini 3 milyon varil çoktan artırmıştı. Petrol ihracatına hız vererek, ABD 1.7 trilyon dolarlık petrol pazarından önemli bir pay kapmak istiyor. 2010 ile 2015 arası Suudi Arabistan hariç OPEC ülkeleri ve Rusya hariç diğer üreticiler 7 puan pazar kaybı yaşarken, ABD pazar payını 5 puan artırdı. 60 doların üzerine çıkan petrol fiyatları ile, petrol sondaj kule sayısını yeniden hızlandıran ABD, tüm 2019'da günlük ortalama 10.8, Kasım 2019'da günlük 11 milyon varil petrol üretimi ile S. Arabistan'ı geçmeye hazırlanıyor. İşte, tam bu esnada, tek başına günlük 10.5 milyon varil petrol üreten S. Arabistanlı Aramco, 2018'de yapılması planlanan halka arzı için, 1 Ocak itibariyle, anonim şirkete dönüştürüldü. Şirket değeri 2 trilyon doları bulması beklenen Aramco'nun yüzde 5'inin satılması planlanıyor; Veliaht Prens Muhammed bin Salman'ın '2030 Vizyonu' projesine kaynak için. Bu projeye karşı çıkan prenslerin başına neler geldiğini izledik. Şangay Borsası'nda halka arz edileceği beklenirken, Trump'ın ziyareti sonrası, Suudiler halka arzı New York, Londra ve Hong Kong'a çevirdi. Buna, Trump Hükümeti'nin ABD'nin Pasifik ve Atlantik okyanuslarıyla Meksika Körfezi kıyılarında petrol ve doğalgaz sondajı ve üretimi için 5 yıllık bir plan hazırladığını ekleyin. Petrol, daha çok su kaldırır.
Pazartesi günkü yazımızda, 2. Soğuk Savaş'ın başladığını belirtmiştik. Ergün Diler, Takvim'deki pek çok yazısında hatırlattığı üzere, 8 Ağustos 2017 tarihli yazısında, dünya ekonomi çevrelerince iyi bilinen haftalık The Economist dergisinin1843' te Rothschild ailesi tarafından James Wilson'a kurdurulduğunu yazmıştı. The Economist'in 2017 biterken, 2018'in ilk haftasını da kapsayacak şekilde çıkardığı 'noel özel sayısı'nın kapağında, Çin'i temsil eden bir kaplanın bizlere baktığı 'kış' teması vardı. Dünyaca dikkatle takip edilen 'Game of Thrones' dizisinde de ana tema başından beri 'winter is coming'; yani, 'kış geliyor.' Açık bir şekilde, bu tür küresel ölçekteki basılı, görsel ve dijital medya üzerinden ve uluslararası sinema ve dizi endüstrisi aracılığı ile, dünyanın '2. Soğuk Savaş'a girdiğine dair 'subliminal' bir bilinçaltı saldırı ile karşı karşıyayız. 2. Soğuk Savaş döneminde, '4 suratlı mitolojik varlıklar' gibi, dünya siyasetine şekil veren ülkelerin siyasi ilişkileri de matruşkaya dönüşmüş durumda. İç içe geçmiş yüzlerden oluşan matruşka parçalarında, ABD, Rusya ve Çin, hepsinin birden fazla yüzü söz konusu ve hangisinin gerçek yüz olduğunu anlamak hayli zor. Bu nedenle, Suriye meselesi başta olmak üzere, Rusya ne zaman Türkiye ile hangi 'yüzü' ile diplomatik ilişkiyi sürdürüyor; ikili ilişkilerin sürekli 'güven' ve 'samimiyet' testinden geçtiği bir sürecin içindeyiz. Bu noktada, ABD'nin bir önceki başkanı Obama döneminde, Rusya ve Körfez için izlenen siyaset bambaşkaydı ve bunun bir uzantısı olarak, hem Rusya'ya hem de Körfez'e petrol fiyatları üzerinden 'gözdağı' verilmeye çalışıldı. 2008'de 149 doları, 2012'de ise, 130 dolara yakın bir seviyeyi test etmiş olan bir varil ham petrol fiyatı, 2015 ve 2016'daki çöküş ile 30 doların dahi altını gördü; ardından, ABD petrol ve enerji şirketlerinin isyanı ile, 40 dolar civarına yerleştirildi. Rusya ve Körfez ülkeleri ekonomik açıdan hayli zor bir sürece girdiler. Rusya 280 milyar dolar döviz rezervi kaybetti. Bugün ise, Başkan Trump ile ABD, bu defa Çin'e ve Asya-Pasifik'e yönelik yeni bir oyun kurgusu içinde. Ve Rusya'nın ve Körfez'in konumu değişti. Bu durum, Çin'in enerji ihtiyacını karşılayan İran için yeni zor günleri gündeme getirdi. Oysa Obama döneminde, İran ile 'nükleer anlaşma' sağlanmıştı. 2018 için ortalama varil petrol fiyatı 60 dolar olarak beklense de, İran gerginliği ile petrol 70 dolara doğru hamle yaptı. Bu yeni kurguda, petrol ithalatına bağımlı ülkelere yönelik, 'enflasyonist baskı'yı ve 'enerji ithalatı faturası'nı tırmandırmaya yönelik bir 'sert ve acımasız' oyun gözleniyor. Türkiye olarak, 2018'i stratejik açıdan çok iyi kurgulamamız gerekecek.
2018 yılına ulusal ve uluslararası düzeydeki finans kurumlarının raporlarına yansıyan bir iyimserlikle başladık. Raporların hemen hemen tümünde, dünya ekonomisinde gelişmiş ve gelişmekte olan ülkelerin geniş bir bölümünün dahil olduğu 'senkronize' bir toparlanmanın devam edeceği belirtilmekte. Bu tablo, hiç şüphesiz, Türkiye Ekonomisi açısından, iki önemli döviz geliri kazandıran alan, ihracat alanı ve turizm sektörü açısından olumlu beklentiler içinde olmamızı sağlıyor. Döviz kazandırıcı sektörlerin 2018'de de güçlü seyrini sürdürmesi, döviz kurlarının yönetimi ve daha da önemlisi, döviz kurlarının enflasyonu tetikleyen yönünün törpülenmesi adına önemli bir imkân sağlayacak. Bu nedenle, Türkiye'nin net sermaye ve döviz girişini güçlendirecek adımları sürdürmesi, 2018 ve 2019 için elimizi güçlendirecek. Bilhassa, kreatif sektörler aracılığı ile, İstanbul'u ve Türkiye'yi cazip bir yatırım merkezi yapmak, Türkiye'nin döviz rezervlerine de olumlu yönde yansıyacaktır. Bilhassa, İstanbul Büyükşehir Belediyesi'nin bir süredir yürüttüğü 'sürdürülebilirlik' çalışmaları, 2023, 2030, 2053 Türkiyesi için, İstanbul'u küresel rekabet ortamında, dünyanın en seçkin hizmet ve finans merkezlerinden biri haline dönüştürmek adına hayati önem taşıyor. Akıllı şehir teknolojileri ile donatılmış, metropoliten alanın bölgesel ekonomik tanımlarının en küçük detayına kadar netleştirildiği, karbon ayak izi konusunda iddialı projeleri gerçekleştirmiş, döngüsel ekonomi adına, gıda ve atık dönüşüm sistemlerine yönelik entegre mekanizmalar oluşturmuş bir İstanbul, bilhassa bilişim teknolojilerinden başlayarak, mimarlık, tasarım, medya ve reklamcılık gibi kreatif sektörlerin en vazgeçilmez küresel merkezlerinden biri olabilir. İstanbul'un en kritik önemdeki avantajlarından biri ise, nitelikli insan kıymetleri zenginliği. Küresel internet ağının en kritik önemdeki kurumlarının başında gelen İnternet Tahsisli Sayılar ve İsimler Kurumu ICANN'in 129 ülkeyi kapsayan İstanbul ofisi, Dünya Bankası'nın kardeş kuruluşu Uluslararası Finans Kurumu IFC'nin Washington'dan sonraki dünyadaki en büyük ofisi olan İstanbul ofisi, bu konuda en net ipuçlarını vermekte. Türkiye son 15 yılda hem bölgesel, hem de küresel çekim merkezi olma yönünde bir başarıya imza attı. Bu başarı, Cumhurbaşkanı Erdoğan'ın ifade ettiği üzere, Türkiye'ye Avrupa'nın ortalarından Afrika'nın derinliklerine kadar dev bir coğrafyada, geleceğe dair tüm umutları besleyecek, güçlü kılacak bir mesuliyet yüklüyor. Türkiye'nin ilham veren 'oyun kurucu' gücü ve mazlumlara, mağdurlara şefkat elini uzatma becerisi, Türkiye'yi Avrasya'nın 'yönetim merkezi' konumu ile, bilhassa kreatif sektörlerin yatırım ve kurum merkezi haline de getirecek.
Önce, Rusya Devlet Başkanı Putin 22 Kasım Çarşamba günü, hem Rusya Silahlı Kuvvetleri'ne, hem de Rusya'nın önde gelen stratejik ve büyük şirketlerine 'savaşa hazırlıklı olmaları' ve 'Rus ordusunun ve donanmasının daha güçlü ve teknolojik silahlarla donatılması' adına yeni bir üretim hamlesi içinde olmaları' çağrısında bulundu. Ardından, ABD Başkanı Trump, 18 Aralık Pazartesi günü, ABD'nin yeni 'ulusal güvenlik stratejisi'nde, Rusya ve Çin'i 'ABD değerlerine meydan okuyan rakipler' olarak tanımladı ve 2. Soğuk Savaş'ın başladığını resmen ilan etti. 23 Aralık Cumartesi, bu defa Norveç'te konuşlandırılmış ABD deniz piyadelerinin komutanı General Neller, bölgede 'büyük kavganın' başlayabileceği konusunda askerlerini uyararak, 'Rusya ile bir sonraki savaşa hazırlıklı olunması', yakın zamanda dikkatlerin Pasifik ve Rusya'ya odaklanacağını ve buradaki ABD askeri varlığını her an artırabileceklerini belirtti. Son olarak, 5 Ocak Cuma Çin Devlet Başkanı Şi, bölgede jeopolitik gerginlikler tırmanırken, Çin Ordusu'na 'savaşa hazır olmaları' ve 'ülkelerini savunurken ölmekten de korkmamaları' çağrısında bulundu. Tüm bu gelişmelere rağmen, Türkiye'nin dış politikasını bilmeden, etmeden eleştiren aklı evvellere, Cumhurbaşkanı Erdoğan'ın liderliğinde yürütülen 'çok yönlü' diplomasiyle Türkiye'nin uluslararası siyasette oluşturduğu alan kabiliyetini okuyamayanlara 'bir an önce uyanmaları' çağrısında bulunuyorum. Üç çember halinde, ilk çemberde 1. ve 2. kuşak komşu ülkelere, ikinci çemberde Atlantik, üçüncü çemberde ise Pasifik kuşağına yönelik diplomasi atağımızı iyi okumalıyız. Sadece son dört ayda Cumhurbaşkanı Erdoğan ve Başbakan Yıldırım'ın uluslararası ziyaretlerinin bir dökümüne bakmak yeterlidir. Ve zaman daralıyor. Türkiye'nin başka savunma ve güvenlik endüstrisi, ardından enerji, stratejik sektörlerin tümünde 'milli ve yerli' yazılım ve donanım atağını, yerli ve milli teknolojilere yönelik özel sektör girişimciliğini, özel sektör-kamu işbirliğini özendirici adımları, bu alana yönelik finansal desteği hızlandırması gerekmekte. Türkiye'nin kamu kurumlarında, özel sektör şirketlerinde yabancı yazılım ve donanım kullanılması, 2. Soğuk Savaş döneminin 'dijital savaşı' ve 'siber terör' gerçeği ışığında, katlanılamayacak ölçüde büyük bir risktir. Türkiye'nin aciliyetle 'Dijital Savaş' ve 'Siber Terör'e yönelik, en tepeden başlayarak, tüm güvenlik birimleri dahil, çok özel bir güvenlik ağı oluşturması elzemdir. Gezi, 17-25 ve 15 Temmuz, sokak, operasyon ve adli boyutunun yanı sıra, aynı zamanda Türkiye'nin içine sızdırılmış 'hainler' aracılığı ile yürütülmüş bir 'siber terör' saldırısıdır. Yeni bir dünya savaşını tetikleyebilecek 2. Soğuk Savaş dönemi başlamıştır. Unutmayalım ki, Türkiye Avrasya'nın geleceğini ancak 'yerli-milli' yazılım ve donanım ile kurtarabilir.
1990'lı yıllarda, Soğuk Savaş bitip, 'iki kutuplu 'gerginlik'in tozu dumanı ortadan kalktıktan sonra, küresel ölçekte bir 'alan çevirme' operasyonu gözlemledik. Almanya-Fransa, 'birleşik Avrupa' ideali adına AB projesinin etki alanını hızla genişletirken, ABD tüm bir Amerika kıtasını konsolide etti. Çin ise, bir ucu Orta Asya Cumhuriyetleri ve İran'a, bir ucu ise Güneydoğu Asya'ya uzanacak, Güney Çin Denizi'ne uzanacak bir pozisyonlanmayı hızlandırdı. Rusya, 1991-2000 arasını önceki başkan Yeltsin'le heba ettikten sonra, Putin'li son 17 yılı iyi değerlendirip, Orta Asya ve Ortadoğu'da Çin'i dengelemeye yönelik bir pozisyonlanmaya ağırlık verdi. ABD'nin atakları ile Ukrayna ve Gürcistan'a dayanan NATO sınırını, iki ülkeyi de kısmen işgal ederek dengelemeyi tercih etti. Son 25 yılı, Balkanlar, Karadeniz, Kafkasya, Hazar, Orta Asya, Afganistan, Pakistan, İran, Irak, Suriye, Mısır ve Libya'ya kadar uzanan bir hatta, yaşanan pek çok savaş, iç savaş ve insanlık trajedisini takip ederek, kâh üzülerek, kâh kahrolarak geçirdik. Şimdi, geriye yaslanıp, yukarıda saydığım tüm bu ülke ve coğrafyaların dünya ekonomisindeki konumlarını, söz konusu ülkelerde 25 yıldır hiç bitmeyen kaosu, siyasi ve ekonomik belirsizlik ve çöküşü tekrar gözünüzün önüne getirin. Bu insanlık trajedisinden, ABD açısından, hem küresel enerji savaşına yönelik, hem de Çin, Rusya ve Hindistan gibi aktörlerin Afrika'ya uzanmasını engelleyecek bir pozisyonlanma çıkıyor. 2000'li yılların başlarında tüm Afrika'nın milli geliri 1 trilyon doları dahi bulmazken, kişi başına gelir bin doların altındayken, 2030'da 8, 2060'ta ise 16 trilyon doları geçecek bir milli gelir ve 6 bin doları aşacak bir kişi başına milli gelirden söz ediyoruz. Katar ablukası, ardından Kudüs kışkırtması ve İran'daki son sokak olayları, bir sonraki küresel kapışmanın adresi 'Afrika' üzerine pozisyonlanmadır. Afro-Asya hinterlandında, 2030'a kadar 21 trilyon dolarlık bir ek katma değer imkânına yönelik, Çin'in 'kuşak-yol' projesi ile yapmayı tasarladığı hamle, Türkiye'yi de 3 trilyon dolarlık bir ekonomi olmaya taşıyabilir. Buradan, İran, Irak ve Körfez ülkeleri de nemalanacaktır. Türkiye'nin 'kenetlenme' ve 'tuzağa düşülmemesi' noktasındaki çağrısının özü budur. Muhtemel bir Suudi Arabistanİran Savaşı ve Körfez'in bütün bu kaosun içine çekilmesi, Hürmüz Boğazı'ndan gerçekleşen günlük 20 milyon varile yakın petrol sevkiyatını durma noktasına getirecektir. Bu durumda, Avrupa ve Asya petrol ihtiyacı için ABD'nin kapısı çalmak zorunda kalacaktır. Yaşadıklarımızın tümü, 2030- 2060 Afrika'sı için verilen bir savaştır ve ABD'nin küresel enerji tedarikindeki yeni pozisyonlanmasının ürünüdür. İran sokaklarından ve Kıbrıs'ın Karpaz Burnu'ndan Çin Seddi'nin gözüktüğünü asla unutmayalım.
2018 Türkiye Ekonomisi, Türk iş dünyası açısından önemli fırsatları barındırdığı ölçüde, makro ekonomik alanda kimi kritik başlıkların da dikkatle takip edileceği bir yıl olacak. Öncelikle, Avrupa Birliği ekonomilerindeki göreceli düzelme ve Avrupa Merkez Bankası'nın (ECB) bir süre daha parasal genişlemeyi sürdürecek olması, başta Almanya, Türkiye ile siyasi ilişkileri normalleştirme çağrıları ile birlikte, Türkiye'nin 2018'de de ihracat hacmini artırabilme imkânının yüksek olduğuna işaret ediyor. Bu noktada, Almanya'nın henüz bir hükümet kuramamış olmasının sebep olduğu liderlik boşluğunu, artık farklı bir 'Avrupa' beklediklerini, Avrupa'nın vites büyütmesi gerektiğini savunan Fransa Cumhurbaşkanı Macron doldurmakta. Bu nedenle, Cumhurbaşkanı Erdoğan'ın bu hafta Fransa'ya yapacağı ziyaret ekonomik ve siyasi ilişkilerin güçlendirilmesi adına hayli önemli. Kimi Avrupa ülkeleriyle yaşanan siyasi gerginliklerle Türk iş dünyasıyla ilişkilerini ayrı tutmayı bilen Avrupa iş dünyasının Türkiye'den mal tedarikiyle, Türkiye'nin 2014'te elde ettiği 157.5 milyar dolarlık ihracat rekoru, 2016'ya göre yüzde 10.2'lik artışla, 2017'de 157.1 milyar dolarla egale edildi. MÜSİAD Sameks Endeksi'nde aralık ayı itibariyle yeni siparişlerde gözlenen 52.7 puanlık performans (50'nin üzeri olumluya işaret ediyor) ve İstanbul Sanayi Odası Satın Alma Yöneticileri (PMI) Endeksi'nde ise, yine aralıkta yeni ihracat siparişlerinde Şubat 2011'den beri gözlenen en yüksek artış ve toplam yeni siparişlerdeki büyüme hızlanması, imalat sanayisinde üretimin üst üste on birinci ay ve son üç ayın en yüksek düzeyine yükselmesi, 2018'de de ihracatın üretime ve büyümeye katkı yapmayı sürdüreceğini; Türkiye Ekonomisi'nin 2018'in GSYH büyüme oranlarında da şaşırtacağını gösteriyor. Bu noktada, en dikkat etmemiz gereken konu, 2017'den başlayarak, dünya ekonomisindeki toparlanmaya bağlı olarak toparlanan küresel emtia fiyat artışının, geçen yıldan sonra, 2018'de de küresel enflasyon baskısına sebep olacağı gerçeği. Bu nedenle, küresel ekonomik büyümedeki toparlanma Türkiye'yi 2018'de yeni bir ihracat hacmi rekoruna taşısa da, artan küresel enflasyon baskısı, 2018'de yıllık enflasyonu yüzde 8 ve altına çekmesi gereken Türkiye'nin en çok dikkat etmesi gereken alan olacak. ABD Merkez Bankası'nın 3 veya 4 kez faiz artırma ve bilanço küçültme mesajlarına rağmen, Başkan Trump'ın sebep olduğu küresel ekonomi-politik travma, daha güvenilir gözüken Euro Bölgesi para birimi euroyu dolar karşısında 2018'in ilk günlerinde 1.20 doların üzerine taşımış durumda. Yılın ilk 6 ayında euro-dolar paritesinin 1.24- 1.27 bandını test etmesi ihtimali, Türkiye'nin ihracatına da yarayacaktır. İran'ı ise cuma günü konuşacağız.
Afro-Asya hinterlandında 15 yıldır büyük bir değişim yaşıyoruz. Dünya nüfusunun ağırlıklı bölümünü oluşturan bu coğrafyada, teknolojinin de ihmal edilmediği büyük bir kalkınma süreci gözleniyor ve ülkelerinin iyi eğitim almış insanları, özel sektör ve kamuda üstlendikleri görevlerle, kendi toplumlarının kaderini değiştirecek süreçlere imza atma gayreti içindeler. Dünya ekonomipolitiğine yaklaşık 200 yıldır hâkim olmuş batılı ülkeler ise, son 15 yılda küresel katma değer üretiminde ağırlık kaybetmenin telaşını yaşamaktalar. Üstüne, dünyanın sıklet merkezinin doğuya kaymasından kaynaklanan memnuniyetsizliklerini de, aldıkları kararlarla temsil ettiklerini iddia ettikleri toplumsal değerlere zarar vererek veya ülkelerinde yükselen aşırı sağcılaşmaya yönelik etkili tedbirler almaktan kaçınarak göstermekteler. Türkiye, tüm bu küresel belirsizlik tablosu içinde, Afro-Asya hinterlandının, Avrasya'nın küresel ekonomipolitikte yeni sıklet merkezi olmasına bağlı olarak, 'oyun kurucu' ve 'kural belirleyici' olma vasfını güçlendiren, çok taraflı bir politika seti oluşturmakta. Türkiye'nin 'Soğuk Savaş' döneminden kalan 'tek taraflı' politika kodlarında ısrarcı olan kimi yurtiçi ve yurtdışı siyaset ve ekonomi aktörleri ise, Türkiye'nin Afrika'ya, Orta Asya'ya, Kafkaslar'a, Balkanlar'a her anlamda sahip çıkan 'çok taraflı' dış politika setinden memnuniyetsizliklerini, başta Cumhurbaşkanı Erdoğan, bu politika setinin mimarlarına vahşi operasyonlar düzenlemeye cüret ederek dahi gösterdiler. Cumhurbaşkanlığı Hükümet Sistemi'nin Türkiye'ye tam bağımsızlık ve tam egemenlik boyutunda sağlayacağı üstünlük, bu nedenle 2018'de de saldırı altında olacak. Türkiye'nin coğrafyasında artan gücüne yönelik basıncı yanlış taraftan okumayı sürdürmeleri halinde, piyasa profesyonelleri ABD'nin vize hizmetlerini normalleştirmesini ne görebilecekler, ne de okuyabilecekler. Yurtiçi ekonomi aktörlerinin şunu anlaması gerekiyor; bölgesel ve küresel siyasi gelişmeleri yanlış okumayı sürdürmek yerine, Türkiye Ekonomisi'nin altyapısını güçlendirecek, üretkenliğini hızlandıracak, katma değeri yükseltecek çabalara yoğunlaşmak bizi güçlü kılacak. ABD'nin vize meselesinde 1 haftada değişen tutumu gibi, her yaşanan siyasi gelişmenin bir yönüne bakarak piyasa pozisyonu alma alışkanlığını bırakmamızın ve artık sakin, uzun vadeli yatırım kararları almanın zamanı geldi. Piyasa profesyonellerinin, Türkiye'nin köşeye sıkıştırılmasına yönelik her haber ve yoruma balıklama dalmak yerine, Türkiye'nin menfaatlerini gözeten bir olgunluk içinde hareket etmeleri, 2018 ve 2019'un daha etkili yönetilmesini sağlayacaktır. 2018'in Türkiye ve tüm insanlık için daha huzurlu, pek çok uluslararası meselenin çözüme kavuşacağı bir yıl olması temennisi ile yeni yılınızı kutlarım.
2018'in ikinci haftası, 8 Ocak'ta açıklanacak olan kasım ayı sanayi üretim verisi, 2017'nin son çeyreğini ne oranda bir GSYH büyümesi ile kapattığımız noktasında önemli bir ipucu sağlayacak. Bununla birlikte, bu hafta başında TCMB tarafından açıklanan aralık ayı reel kesim güven endeksi ve imalat sanayisi kapasite kullanım oranı verileri, 2017'nin 4. çeyrek büyüme oranı verisinin de, yine ekonomistlerin beklentilerine göre, beklenenden yüksek gelebileceğine dair işaretler veriyor. 2016'nın son çeyreğinde ortalama yüzde 78'lik bir kapasite ile çalışmış olan imalat sanayisi, 2017'nin son çeyreğini 1 puanlık bir kapasite kullanım oranı artışı, ortalama yüzde 79 ile tamamlıyorlar. Ekim 2016'dan Nisan 2017'ye, imalat sanayisinin mevcut kapasitesini kullanıp kullanamadığı sorulduğunda, firmaların yüzde 48 ile 52'si kapasitesini kullanmak adına bir sorunu, sıkıntısı olmadığını ifade ederken, bu oran temmuz-ekim arası yüzde 60'a yükselerek 10 puan iyileşmiş. 2017'nin 2'nci 6 ayında firmalar kapasitelerini daha iyi doldurabilmişler. Mali imkânsızlıklarından dolayı üretim kapasitesini yeterince kullanamadığını ifade eden firma oranı Ekim 2016-Nisan 2017 arası yüzde 6.8'den 7.8'e yükselmiş iken, 2017'nin en önemli başarı hikâyelerinden biri olan ve Türkiye'nin önümüzdeki 5 yıl, kendisine gıptayla bakan pek çok gelişmekte olan ekonomiye örnek bir model olarak takdim edebileceği Kredi Garanti Fonu sayesinde, mali imkânsızlıktan söz eden firma oranı tekrar yüzde 6.7'ye gerilemiş. 15 Temmuz FETÖ hain darbe girişiminin hemen sonrasındaki Ekim 2016-Ocak 2017 arası, talep yetersizliği nedeniyle üretim kapasitesini kullanamadığına işaret eden firma oranı yüzde 21-22 iken, Hükümet'in, Ekonomi Yönetimi'nin pro-aktif tedbirleri ile, canlı tutulan piyasa sayesinde, Nisan ile Ekim 2017 arası aynı oran önce yüzde 17.8'e, ardından yüzde 14.2-14.6 düzeyine kadar, müspet bir gelişme olarak, gerilemiş. 2018'in ilk 3 ayında iç piyasa ve ihracat siparişlerinin azalabileceğini düşünen firma oranında sınırlı bir artış gözleniyor. Bununla birlikte, iç piyasa siparişinin artacağını veya aynı kalacağını düşünen firma oranı yüzde 75, ihracat bazlı çalışan firma oranı yüzde 80. Bunun çok olumlu bir yansıması var. 2018'in ilk üç ayında istihdamını artıracağını ve aynı düzeyde koruyacağını düşünen firma oranı yüzde 95. Tüm bu tablo ve kapasite kullanım oranları, Türk iş dünyasının 2018'in tüm fırsat ve risklerini üreterek, ihraç ederek ve istihdamı koruyarak yöneteceğini gösteriyor. 2018 ve 2019 enerjiden savunmaya, perakendeden bankacılığa, imalat sanayisinden tarıma, yerli ve milli yazılım ve donanıma yoğun olarak yükleneceğimiz yıllar olmalı. Bize yönelik tüm 'hainlikleri' bertaraf ederek, Avrasya'da vazgeçilmez 'oyun kurucu' gücümüzü perçinleyeceğiz.
1453'te Osmanlı İstanbul'u fethedip, Orta Çağ kapandığında, Avrupa'da sebep olduğumuz panik büyüktü. Avrupa'nın sosyo-ekonomik ve sosyo-politik yapıya dönük önemli değişimler geçirmesi gerekti. Sosyo-politik kanatta, feodalite, yani derebeylerinin hâkimiyeti yıkıldı ve merkezi krallık, yani mutlak monarşi, mutlakiyet rejimi geldi. Devletçi bir siyasi model, devletçi bir ekonomik modeli de gerektirirdi. Merkantilizm doğdu. Ticareti ön planda tutan, devletin kontrolündeki bir ekonomik model, felsefe. Merkantilizm, Avrupa devletlerine 'lider olmak istiyorsan, üretim maliyetlerini düşüreceksin, en iyi fiyattan dünya piyasalarına çıkacaksın ve menfaatlerini korumak adına, güçlü bir ordu ve donanma bulunduracaksın' diyordu. Avrupa devletleri, sömürgeciliği, emperyalizmi hammadde maliyetlerini düşürmek, köleliği ise işçilik maliyetlerini düşürmek için kurumsallaştırdılar. Bu model, sonrasında Amerika kıtasına da sıçradı. Merkantilist felsefenin 'ekonomik güç-siyasi güç-askeri güç' modeli bugün hâlâ yaşamaktadır. Bununla birlikte, bu üçlü yapı, 'bilgi gücü' sayesinde, 2000'li yıllarda batılı ülkelerin kontrolünden de artık çıkmıştır. İnternet ve dijital çağ, 1950'lerde siyasi sömürgecilik bitse de, batılı ülkelerin gelişmekte olan ekonomiler üzerinde 2000'li yıllara kadar sürdürdükleri 'ekonomik sömürgeciliği' bitirmiştir. Kudüs oylamasında, ABD'nin 'dolar tehdidi' bu nedenle sonuç vermemiştir. Çünkü bugün gelişmekte olan ekonomiler 'inovasyon ve teknoloji' ile, gelişmiş ülkelere kafa tutmaktadır. 2007'de 100 bin dolara mal olan dronlar 700 dolara, 40 bin dolara mal olan üç boyutlu yazıcılar 700 dolara, endüstri robotları 550 bin dolardan 20 bin dolara, 1 kwh güneş enerjisi üretmenin maliyeti 30 dolardan 0.16 dolara, 3 boyutlu sensörler 30 bin dolardan 80 dolara ve akıllı cihaz komponent maliyeti 450 dolardan 10 dolara düştü. Asya ekonomilerinin bayraktarlık ettiği, gelişmekte olan ekonomilerin 'dijital çağ'daki inovasyon ve teknoloji başarısı, sömürgecilik ekonomisinin felsefesini çökertti. Cumhurbaşkanı Erdoğan'ın ifade ettiği gibi, 'bir damla petrolü, bir damla kandan kıymetli gören sefil anlayış, Afrika'nın, İslam ülkelerinin kaynaklarını sömürmek için bizleri birbirimize kırdırmak isteyen' sömürgecilik anlayışı, bugün can çekişmektedir. Türkiye'nin önderlik edeceği bir 'dijital çağ' ve 'eğitim seferberliği', İslam coğrafyasını 'akıl çağı'nda küresel ekonomi-politiğin önemli bir partneri yapabilir. Afrika'nın geleceği için, Afro-Asya hinterlandının sıklet merkezinde yer alan Türkiye olarak, tarihi rolümüzü perçinleyecek 'dijital dönüşüm'ü hızlandıralım.
Dünya siyasetinde önemli bir kırılma döneminin, önemli bir kavşak dönüşünün içinden geçiyoruz. İnsan Hakları Evrensel Beyannamesi'nin kabulünün 69. yılını geride bırakırken, insanlık ailesinin bütün üyelerinde bulunan haysiyetin ve bunların eşit ve devir kabul etmez haklarının tanınması adına, uluslararası kurumların ortaya koymaları gereken mücadele iyi gitmiyor. Türkiye, 1949'dan bu yana söz konusu evrensel değerlerin uygulanmasına yönelik insani bir mücadelenin içinde. Bununla birlikte, evrensel değerlere yönelik çalışmaları küresel ölçekte yürütebilecek bir ekonomik ve idari beceriye ancak son 15 yılda ulaşabildik. Aralarında Türkiye'nin de yer aldığı E7 Grubu, dünya ekonomi-politiğinde artan ağırlıklarına bağlı olarak, evrensel değerleri sahiplenme, himayesine alma noktasında küresel ölçekte çabalarını yoğunlaştırırken, küresel ekonomi-politikte ağırlık erozyonu yaşayan G7 Grubu'ndaki radikalleşme, aşırı sağcılaşma, tüm uluslararası sistemi endişeye sevk eden bir boyut kazanmış durumda. Türkiye'nin, son 'Kudüs' gerginliğinde izlediği proaktif siyaset, İslam İşbirliği Teşkilatı olağanüstü toplantısından çıkarılan mutabakat ve deklarasyon; ardından Birleşmiş Milletler Güvenlik Konseyi ve Genel Kurulu'nda, tarihi bir hataya imza atmış olan ABD yönetiminin yalnızlaştırılması başarısı, evrensel hakların sahiplenilmesi ve himayesi adına, Türkiye ile birlikte E-7 Grubu'nu öne çıkardı. Trump Yönetimi'nin dünya ekonomisi, çevrenin ve doğanın korunması ve en temel insan haklarına yönelik izlediği politika, Avrupa'da yükselen aşırı sağ, Avusturya'da hükümetin dahi ortağı haline gelmeleri, önde gelen gelişmekte olan ekonomileri ciddi manada endişeye sevk etmekte. Uluslararası ticareti engelleyecek olası tedbirlere yönelik olarak, küresel ticaretin liberal kalması yönünde, aralarında Türkiye'nin de yer aldığı E7 ülkelerinin çağrıları daha fazla öne çıkıyor. İç savaş, doğal afetler, aşırı yoksulluk ve açlık gibi nedenlerle evini terk eden insan sayısının 40 milyonu, ülkesini terk edenlerin sayısının 25 milyonu geçtiği, her dakika 20 insanın mülteci konumuna düştüğü bir dünyada yaşıyoruz. Ve 65 milyonu aşan mülteci için, Avrupa başta olmak üzere, dünyanın ekonomik açıdan güçlü ülkelerinin ortaya koydukları çaba, 'kolektif riyakârlık' boyutunda, Türkiye gibi bu alanda elini tam anlamıyla taşın altına sokan ülkeleri ciddi boyutta endişelendiriyor. Son 'Kudüs' gerginliği, İslam coğrafyasındaki ülkeleri de samimiyet testinden geçirdi ve 'turnusol kâğıdı' vazifesi gördü. Türkiye'nin bu son başarısı, gerek bölgemizdeki ve gerekse de küresel siyasetteki ülkeleri deşifre etti ve 2018, bu açıdan, Türkiye üzerindeki baskının daha da artacağı bir yıl olacak. 2018'de de üretime, ihracata, istihdama asılarak, bu baskıları bertaraf etmeyi sürdürelim
AB Bakanlığı'nın bir süredir Avrupa başkentlerinde düzenlediği 'Türkiye-AB sivil toplum buluşmaları'nın bu seferki durağı Paris'ti. Türk medyasının, akademi ve sivil toplum dünyasının temsilcileri ile Fransız muhatapları, bir 'zaaflar birliği' olan AB'nin, zaafları kaşımak değil, zaafları giderecek çözüm ve reformlara odaklandığı, zaafların giderildiği 'yeni ve taze' bir gündeme ihtiyacı olduğunda mutabık kaldılar. Bizler, Fransız muhataplarımıza, Türkiye'ye 'imtiyazlı ortaklık' teklifinin, Türk toplumunda ciddi bir hayal kırıklığı oluşturduğunu aktardık. Onlar da, Avrupa'daki son seçimlerde öne çıkan 'nefret' söylemini ve popülist yaklaşımları bertaraf etmek adına, daha fazla sivil toplum işbirliği ve daha fazla fikir alışverişi çağrısı yaptı. Öne çıkan bir husus da, basıncı artan küresel meselelerin, AB kurumları ve liderleri, Avrupa'nın öncelikli sorunlarına ve başlıklarına alıkoyduğu gerçeğiydi. Euro'nun geleceği, Brexit ve Avusturya'da kurulan yeni hükümet, 'birleşik Avrupa' ideali açısından da, Avrupa'nın temel değerleri açısından da önemli riskler oluşturmakta. Muhataplarımız, Fransa Cumhurbaşkanı Macron'un Türkiye ve İngiltere'yi ikinci halkada gördüğü 'yeni' bir Avrupa için çalıştığını ifade etti. Bu nedenle, Türkiye ile AB müzakerelerinin tıkanmasının kritik nedenlerinden birinin de, AB'nin yeni konumunuhenüz tanımlayamamasından, bulamamasından kaynaklandığını vurguladılar. Bu noktada, diyalog ve sivil toplum çalışmalarıyla, Türkiye-AB ilişkilerinin formatlanması gerekiyor. Türk tarafının değerli temsilcileri Fransız muhataplarına, Avrupa'nın, AB'nin radikallerin, aşırı sağcıların beslediği, istismar ettiği 'korkular'ın esiri olarak, geleceğini riske attığını hatırlattılar. Muhataplarımız, bir iletişim kopukluğunun yaşandığını ve Türkiye'den demokratik reformlar ve hukukun üstünlüğüne yönelik kararlılık adına, daha fazla sinyal almayı arzu ettiklerini belirttiler. Okan Müderrisoğlu'nun AB'nin yükümlülüklerini yerine getirmesi gereken net bir yol haritası olduğu ve bir an önce adalet, özgürlük ve güvenlik fasıllarını açması gerektiği, Meryem İlayda Atlas'ın 'kolektif riyakârlık' üzerinden, AB'nin 'risk toplumu' formatıyla hata yaptığı ve Orhan Sali'nin de beraber eşit ve farklı nasıl yaşanacağının unutulduğu ve korkulara teslim olanların kaybedeceği noktasında önemli tespitleri oldu. 'Birbirimizin medeniyet zenginliğinin farkında olmak' adına, AB Bakanlığı'nın 'sivil toplum' girişiminden önemli tespitler çıkıyor. AB Bakanımız Çelik'i, Müsteşar Yenel'i ve Müsteşar Yardımcısı Yılmaz'ı tebrik ederim.
18 Aralık 2017'yi not alın. Bu tarihi, ABD'nin 21. Yüzyıl açısından, 'Çok Kutuplu Rekabet Dönemi'ni resmen ilan ettiği bir tarih olarak hatırlayacaksınız. ABD Anayasası gereği, ABD Kongresi'nin her başkana zorunlu kıldığı 'ulusal güvenlik stratejisi'ni açıklama zorunluluğu çerçevesinde konuşan Başkan Trump, ABD etkisine, değerlerine ve zenginliğine meydan okuyan Rusya ve Çin'le karşı karşıya olduklarını ve bu iki ülke ile ve diğer ülkelerle büyük ortaklıklar kurmaya; elbette ABD'nin ulusal çıkarlarını koruyan bir şekilde, çalışacakları yönünde net bir mesaj verdi. Böylece, 1947'den itibaren başlayan, ABD'nin Batı Bloku'na, Sovyetler Birliği'nin Doğu Bloku'na önderlik ettiği ve 1991'de sonlanan 'Soğuk Savaş'ın '2 Kutuplu' dünyasından sonra, 1992'den bu yana ABD'nin 'Tek Kutup' gücüyle asimetrik tehditlerin ve küresel terörün olağanüstü tırmandığı, tırmandırıldığı 25 yıllık 'Belirsizlik Dönemi'nden, 'ABD-Rusya-Çin'li 'Çok Kutuplu' döneme geçiyoruz. Cumhurbaşkanı Erdoğan'ın liderliğinde, Türkiye 15 yıldır, 'Çok Kutuplu' döneme yönelik, Türkiye'nin menfaatlerini kollayacak, pozisyonunu netleştirecek bir strateji oluşturmaya çalışıyor. Türkiye'nin ABD, Rusya ve Çin'le eşit ölçüde ve eşit mesafede bir ilişkiyle bezenmiş, küresel ekonomi-politiğin şekillendirildiği masada hak ettiği ağırlıkla yer almasını sağlayacak bir strateji oluşturması ve Avrasya'da aldığı etkili inisiyatif, sadece kendisinin arzu ettiği bir dünya ekonomi-politiğine destek olması halinde 'stratejik ortak' kabul edeceği Türkiye ile ABD'nin ilişkilerini de zorlu bir etaba taşıdı. ABD, bu 'Çok Kutuplu' yeni dönemin parametreleri ve dengeleri açısından, Türkiye'nin elinin güçlenmesinden ve masada 'eşit' muamele talebinden, 'Dünya 5'ten Büyüktür'ü sorgulatmasından hiç memnun değil. ABD Başkanı Trump'ın, ilk kez bir ABD ulusal güvenlik stratejisinde 'ekonomik güvenlik' kavramının yer aldığına işaret etmesi ve 'barışı korumak' adına orduyu güçlendireceklerine de değinmesi not alındı kuşkusuz. ABD için 'ekonomik güvenlik' ne kadar önemliyse, Türkiye için de o kadar önemli. O kadar ki, vakit kaybetmeksizin, hem Cumhurbaşkanlığımız, hem de Bakanlar Kurulu, Ekonomi Yönetimi nezdinde 'Ekonomik Güvenlik' birimleri oluşturulmasını ivedileştirmekte. ABD, 'Ekonomimin güvenliğini sağlarken, politika ve stratejilerini beğenmediğim ülkelerin ekonomik güvenliğini zorlayacağım' diyor, açıkça. Türkiye, çok kısa sıra içinde 'ekonomik güvenlik' stratejisi ve birimlerini oluşturmalı ve 3. Dünya Savaşı'na yönelik hazırlıkları hızlandırmalı.
1970'li yıllarda, petrol ihraç eden ülkeler teşkilatı OPEC, başta ABD olmak üzere, batılı ülkelerin Ortadoğu politikalarını ve bilhassa Filistin topraklarına yönelik, İsrail'i destekleyici politikalarını cezalandırmak adına, ham petrolün fiyatını pahalılaştırarak cezalandırmaya kalkınca, ABD, o dönemde ödediği ekonomik ve toplumsal, siyasi bedel nedeniyle iki hamle yapmıştı. İlk hamle, New York Emtia Piyasası'nı kurup, OPEC'in petrol fiyatını belirleme gücünü kırmaktı; ki ABD başarılı oldu; İkinci hamle ise, Saddam Hüseyin'in Irak'ını silahlandırıp, önce 10 yıl İran'la savaştırıp, ardından Kuveyt'e saldırmasına göz yumarak, tüm Körfez'e askeri açıdan yerleşip, Suudi Arabistan'ı kendisine daha bağımlı hale getirmek. ABD Kongresi'nde, 11 Eylül 2001'deki terör eylemi nedeniyle ABD Kongresi'nden S. Arabistan aleyhine geçen karardan, Başkan Trump'ın son ziyaretine uzanan süreçte, S. Arabistan'ın ne hale geldiğini gözlemliyoruz. İşte, son 'Kudüs' meselesi. ABD, 2000'li yıllarla birlikte, bir noktayı daha yakaladı; fosil yakıtlara yönelik uluslararası kamuoyu tepkisi tırmanarak artıyor; herkes küresel iklim değişikliğinin farkında ve yenilenebilir enerji alanında teknoloji o kadar hızlı ilerliyor, rüzgâr ve güneş enerjisi ile elektrik üretimi o kadar hızlı ucuzluyor ki, 'petrolün 100 yılı' artık tamamlanıyor. Bu da şu anlama geliyor; petrolün devri kapanıyorsa, elindeki rezervi satabildiğin kadar sat. Oysa, ABD 1970'li yılların başında, günde 10 milyon varil petrol üretirken, iki petrol krizi sonrasında, kendi topraklarındaki petrol üretimini kısıp, ihracatı yasaklayıp, Saddam Hüseyin'i idama götüren son Irak operasyonu ile 4 milyon varile kadar çekmişti. 10 yıllık Afganistan ve Irak operasyonu fiyaskosu sonrasında, 2013'te 'kayaç gazı ve petrolü'nü de devreye alarak ve enerji ihracatı yasağını kaldırarak atağa geçti. Şimdi, ABD Enerji Enformasyon İdaresi'nin tahminlerine göre, ABD'nin petrol üretimi Mayıs 2018'de 9.97 milyon varile ulaşarak, S. Arabistan'ı geçecek ve ABD'nin adı 'Saudi America' olacak. ABD, 1970'lerde ürettiği günlük 10 milyon varili yeniden yakalayıp, önümüzdeki 30 yılda petrol elektrik üretimi ve küresel ulaştırma hizmetlerinde kademe kademe terk edilirken, elindeki rezervlerden 'son vurgun'u yapacak. Bu nedenle, ne Körfez'in, ne Rusya'nın petrol üretimi ve ihracatında daha iddialı olmasını istemiyor. Unutmayın, Katar ablukası ve Kudüs başlıkları ile, Körfez ve İran'ı birbirine düşürür ve Hürmüz Boğazı'ndan günlük 23 milyon varil petrol geçemez ise, dünya petrol ihtiyacını büyük ölçüde ABD'den temin etmek durumunda kalacak. ABD'nin 'petrolde son vuruş'u hedefleyen stratejisini de göz ardı etmeyelim.
Bu hafta, Türkiye kritik önemde iki konu başlığı ile küresel gündeme damgasını vurdu. İlki, ABD yönetiminin uluslararası hukuk ve Birleşmiş Milletler kararları açısından kabul edilemez 'Kudüs' kararı sonrasında, Cumhurbaşkanı Erdoğan'ın çağrısı ile olağanüstü bir araya gelen İslam İşbirliği Teşkilatı liderler zirvesinin aldığı tarihi nitelikteki 'Kudüs ve Filistin' kararıydı. Bu konuda, bir haftadır Turkuvaz Medya grubunun tüm görsel, basılı ve işitsel kuruluşları başarılı bir yayın gerçekleştirdiler. İkinci başlık ise, Türkiye'nin 3. çeyrekte küresel ölçekte rekor kırdığı GSYH büyüme verisiydi. Aslında, bu iki başlığın birbiriyle bağlantısı da göz ardı edilmemeli. Türkiye'nin Avrasya'ya ilham veren ekonomik başarısı, güçlü büyüme hikâyesi, Ortadoğu'nun geleceği konusunda hayati önemde bir inisiyatif almamızı da sağlıyor. Bu başarının mimarı ise Cumhurbaşkanı Erdoğan. Peki, bizler Sayın Cumhurbaşkanımızın yol haritasından, 5 yıldır pek çok kritik konudaki taleplerinden, direktiflerinden ve konuşmalarından, Türkiye'nin önümüzdeki 5-10 yılı için başarmak zorunda olduğumuz yüksek büyüme hedeflerine yönelik ipuçlarını, kodları çıkarabiliyor muyuz? Cumhurbaşkanımız 'Fatih Projesi', '5G' ve 'Yerli Otomobil' projelerinin tümünde, Türkiye'nin yüksek teknolojiye odaklı atılımlarla, büyüme hikâyesinin devamına yönelik kritik önemde bir yol haritasına işaret ediyor. Birçok ekonomistin, birçok uzmanın, bu konular gündeme geldiğinde, iki kritik hata yaptıklarına şahit oluyoruz; ilki 'bu konular Türkiye'yi aşar', ki bu projelerde kat edilen mesafe, bu tür önyargılı, üst perdeden bakışın ne kadar yanlış olduğunu gösteriyor. İkincisi ise 'Türkiye tablete, otomobile sıkıştı' yakıştırmaları. Oysa, Sayın Cumhurbaşkanımız 'Fatih Projesi'nden, Türkiye'nin büyük veri, bulut sistemler, veri madenciliği ve yapay zekâ alanında bir ekosistem oluşturmasını, özel sektörkamu işbirliğinde, bu alanda Türkiye'ye 500 milyar dolar katma değer ve ihracat geliri kazandıracak bir bakış açısına işaret ediyor. 5G ile, her şeyin internetinden ve uydu sistemlerinden başlayarak, akıllı planlama, akıllı yönetim, akıllı şehir sistemlerine; 'yerli otomobil' ile de, geleceğin otomotiv teknolojilerinde yer tutacak enerji sistemlerinden, uzay araştırmalarında kullanılacak araçlara uzanan bir ar-ge ve teknoloji, inovasyon ekosistemine uzanmamızı istiyor. Cumhurbaşkanı Erdoğan'ın Türkiye için heyecan duyduğu projelerin kodlarını ve hedeflerini iyi analiz edebilirsek, önümüzdeki 5-10 yılın yüksek büyüme hedeflerini de garanti altına almış oluruz.
2017'yi, uluslararası ekonomi kuruluşlarının ve yabancı finans kurumlarının yılın başında Türkiye ekonomisine yönelik raporlarında belirttikleri büyüme öngörülerinin 2-2.5 katı bir seviyede kapatacağız. Büyümede uluslararası ölçekte yakalanan bu başarının en önemli sacayaklarından birisini, Hükümet'in reel kesimin güvenini yüksek tutacak tedbirleri alabilmiş olması oluşturmakta. 15 Temmuz hain FETÖ darbe girişiminin hemen öncesinde, 110 puana yakın bir seviyede hareket eden reel kesim güven endeksi, darbe girişimi ile birlikte 97 puana kadar gerilemişti. Başta Kredi Garanti Fonu olmak üzere, Ekonomi Yönetimi'nin devreye aldığı tedbir ve imkânlar, reel kesim güven endeksini bu yılın şubat ayından kasıma 106 puan ile 112 puan aralığında bir seviyeye getirdi ve gelecek 3 aya yönelik üretim, yurtiçi ve ihracat sipariş beklentilerinin de yine 100 puanın üzerinde yüksek seyretmesi, 2017'nin son çeyreği için de, 2018'in ilk çeyreği için de, büyüme konusunda pozitif olmamızı gerektiriyor. 3. çeyrekteki rekor büyüme oranının bir tarafında, hane halkı tüketim harcamaları ile halkımızın ekonomiye sahip çıkması yer alıyor ise, diğer tarafında, son 1 yılda yüzde 10'un üzerinde bir artış başarısı ortaya koyarak, yıllık ihracatı 155 milyar doların üzerine taşımayı başarmış Türk ihracatçısının ve reel sektörde bilhassa makine ve teçhizat yatırımlarındaki canlanmanın pozitif etkisi göz ardı edilmemeli. TCMB'nin imalat sanayi kapasite kullanım oranı verileri, pek çok sektörde kapasitelerin artık tavana dayandığını ve gerek küresel rekabette geri kalmamak, gerekse de yurtiçi ve ihracat siparişlerini karşılamak adına kapasite artırıcı yatırımların kaçınılmaz olduğunu gösteriyor. Bununla birlikte, reel sektör yatırımlarının büyümeye katkısının sürdürülebilir kılınması adına, döviz kurlarında ve enflasyonda sakinleşmeye ihtiyacımız olduğu da göz ardı edilmemeli. TCMB'nin pazartesi açıklanan aralık ayı beklenti anketi, Türkiye'nin tanınmış ekonomistlerinin manşet enflasyonu 2018 yıl sonu için yüzde 9.3, 2019 yıl sonu için ise yüzde 8.47 beklediklerini gösteriyor. 2018 yıl sonu dolar kuru beklentisinin 4.08 TL'den 4.15 TL'ye çıkması ise, 2018 enflasyonunda sepet kurdan dolayı 0.9 puan artırıcı bir etkinin şimdiden öngörüldüğüne işaret etmekte. 2018'de döviz kurlarındaki istikrar ve ek tedbirlerle birlikte, manşet enflasyonu eğer yüzde 8'in altına çekersek, bekleyen özel sektör yatırımları tek başına 2018 büyümesine 2 puana yakın katkı sağlar. Net ihracat ve yatırımlarla, 2018'de yüzde 5.5 büyüme hedefini tutturarak, 2017'nin başarısını taçlandıralım.
Peşinen söyleyeyim, bugün saat 10'da TÜİK tarafından açıklanacak 3. çeyrek GSYH reel büyüme oranı ne açıklanırsa açıklansın, Türkiye Ekonomisi'ni 3. çeyrekte G20 ülkeleri arasında en yüksek büyüme oranını yakalamış ülke noktasına taşıyacak. 10 Kasım Cuma günü yayınlanan yazımda, bugün açıklanacak (siz bu yazıyı okurken çoktan açıklanmış olabilir) 3. çeyrek büyüme verisi için yüzde 10.2 tahminimi 1 ay önceden paylaşmıştım. Genellikle ilk paylaştığım tahminler daha isabetli oluyor. Yani, yüzde 10.2- 10.4 tahminimi bir yere yazalım. Bununla birlikte, 8 Aralık Cuma günü açıklanan TÜİK sanayi üretim verileri üzerinden bir tahmin revizyonu yapar isek, 3. çeyrek büyüme yüzde 70 olasılıkla, yüzde 11.5 ile 12.2 arası çıkacak gibi gözüküyor. Tahmin hesabımda bulduğum en kötü olasılık yüzde 9.1; en iyimser olası büyüme oranı ise yüzde 15.2. Bu durumda, tahmin aralığını bir miktar daraltır isek, yüzde 9.1 ile 12.2 aralığı diyebiliriz; ki, orta noktası 10.7'ye gelir. Tüm bu olası büyüme oranları, Türkiye'yi 3. çeyrekte önde gelen ekonomiler arasında ilk sıraya taşıyacak. Kimi uluslararası finans kurumları 3. çeyrek için yüzde 7 ile 8.2 arası büyüme tahminleri öngörürken, Başbakan Yıldırım başta olmak üzere, Ekonomi Yönetimi'nin ilgili bakanları da ekim sonundan bu yana, minimum yüzde 9.6'dan başlayarak, 3. çeyrek GSYH büyüme beklentilerinin 2 haneli olduğunu belirttiler. Anadolu Ajansı, bu tür önemli bir makro ekonomik veri açıklanmazdan önce, ekonomistler arasında tahmin anketi yapmakta. 8 Aralık Cuma yayınladıkları ankette, 17 ekonomistin tahmin ortalaması yüzde 9.2. Benim en kötümser tahminim olan yüzde 9.1 ile uyumlu. 17 ekonomistin en yüksek tahminde bulunanı, yüzde 11.1 demiş. En düşük tahminde bulunan ise, bir hayli kötümser kalmış yüzde 7.2 ile. Bu noktada, tüm 2017 yılı için şimdiden yüzde 5.7 ile 6.2 arasında bir büyüme tahmininde bulunmak zor olmasa gerek. Hele ki, 4. çeyreğin GSYH büyüme oranının göreceli olarak daha düşük çıkacağı öngörüleri konuşulurken, 8 Aralık Cuma açıklanan ekim ayı sanayi üretim artış oranının, bir önceki yıla göre yüzde 7.3 olduğuna işaret ederek, herkesi şaşırtması sonrasında. Türk sanayisinin, tüm küresel ve bölgesel ekonomi- politik gerginlik başlıklarına rağmen, başta ihracat hamlesi amaçlı olmak üzere, azimle 'pedalları çevirme' ve üretime asılma kararlılığı her türlü takdirin üzerinde. Ekonomistlerin 2017 büyüme beklentilerinin ortalaması yüzde 6.0. Bir önceki anket döneminde, aynı tahmin yüzde 4.6 düzeyindeydi. Türk reel sektörü çok şükür ki bizi şaşırtmayı sürdürüyor.
Kudüs'ün yüzyıllara dayanan manevi anlamını asla göz ardı etmeden; zihin ve gönül coğrafyamızın merkezi olduğunun bilinciyle, 1947'den bu yana Filistin topraklarında yaşanan gelişmelerin perde arkasındaki ekonomik çıkar savaşını irdeleyelim. Öncelikle, çarşamba günkü yazımızda ifade ettiğimiz bir coğrafi tanımı hatırlatarak, 'Kudüs' başlığı altında, yüzyıllara dayalı savaşın, mücadelenin 'Afro-Asya' hinterlandı olduğunu unutmamamız gerekiyor. 5.2 milyon kilometre karelik bir alana hâkimiyetiyle, Osmanlı İmparatorluğu dünyanın üretim merkezi ve ticaret koridoru olan 'Afro-Asya' hinterlandına hâkimiyetini iki yüzyıl daha sürdürebilseydi, bugün konuştuğumuz Türkiye çoktan 3 trilyon doları devirmiş bir ekonomi olacaktı. Sömürgecilik hareketi ve sanayi devrimleriyle, 200 yıl Asya ve Afrika'nın elinden alınmış olan 'küresel üretim ve ticaret merkezi' olma unvanı şimdi geri geliyor ve 'Afro-Asya' hinterlandındaki bu önlenemez yükseliş, Türkiye Ekonomisi'ni de hak ettiği 3 trilyon dolar seviyesine taşıyacak. 'Üzerinde güneş batmayan' Britanya İmparatorluğu, 20. Yüzyıl'ın başlarından itibaren içine düştüğü ekonomik sorunlarla baş edememesinin bedelini, 14 Ağustos 1941'de imzaladığı 'Atlantik Bildirisi'yle (Şartı), kapitalist sistemin liderliğini ABD'ye devrederek ödedi. ABD de, kapitalizmin yeni lideri olarak, ekonomik ayağı IMF, Dünya Bankası, OECD ve GATT anlaşması, siyasi ve askeri ayağı ise BM ve NATO'ya dayalı, kendi kontrolünde yeni bir küresel ekonomi-politik düzen kurdu. 'Afro-Asya Hinterlandı'ndaki yeni fırsatların 'patronu' artık ABD idi ve bu ticaret koridorunun tam üzerindeki Anadolu'nun, Ortadoğu'nun ve Arap Yarımadası'nın kontrolü ABD'de olmalıydı. Britanya'nın 1948'de çekilme kararı ve İsrail devletinin ilanıyla süreç başlamış oldu. Bugün, Başkan Trump'ın açıklamasına tepkiliyiz de, Soğuk Savaş bittikten 4 yıl sonra, o zamanki ABD Başkanı Clinton'ın ABD Kongresi'nden geçirdiği yasadır, Kudüs'ün başkent ilanı. Bu adım, doğrudan 'Doğu Akdeniz Güvenlik ve Enerji Mimarisi' hamlesidir. Bunun da ötesinde, ABD'nin liderliğindeki G7'den bağımsız olarak, Çin, Hindistan, Rusya, Türkiye, Endonezya, Brezilya ve Meksika'nın, yani E7 grubunun önderlik edeceği 'Afro-Asya' açılımını engellemeye yönelik bir operasyondur. Bugün 22 trilyon doları temsil eden ve 2050'de 193 trilyon dolara ulaşacak Afro-Asya hinterlandının sunacağı ekonomik fırsatları, Türkiye'nin içinde yer aldığı E7 Grubu'na bırakmama operasyonudur 'Kudüs' meselesi. Türkiye olarak, sadece tarihten gelen manevi ve ulvi haklar için değil, 5 milyar insanın 'kapsayıcı' kalkınması için de mücadele verdiğimizi unutmayalım.
2050 ile 2100 arası nüfusu 100 milyonu görebilecek bir ülke, Türkiye. Ortalama yaşam standardının en kötü senaryoda 40 bin doları aşmasının beklendiği, en kötü senaryoda dahi çalışan nüfusu 47 milyona yükselecek bir Türkiye. Bugün 29 milyon istihdam edilen nüfus ile 830 milyar dolarlık üretim yapan Türkiye, kişi başına verimliliği 2 kat artıracak yapısal reformlarla, 2030'da 1.7-2 trilyon dolar düzeyinde, 2050 'de ise, 4 trilyon doları aşan bir ekonomik büyüklüğü, katma değeri üretiyor olacak. Türk sermayesi, şunu kendilerine sormalı: 'Türkiye'nin bugünü ve geleceğine güven duyarak, uluslararası kurumların raporlarına da yansıyan bu ekonomik gerçeklerin ışığında, kendi ekonomimize sahip çıkacak mıyız; yoksa, globalistlerin algı operasyonlarına yenik düşüp, gelecekte Türkiye Ekonomisi'ne sahip çıkmadığımız için bin pişman mı olacağız?' Önümüzdeki 30 yıl, Türkiye'de şirketlerin cirosunu en az 5 kat büyütecek, şirketlerin değerini en az 10 kat artıracak bir gelecek bizi beklerken, postmodern emperyalistlerin, globalistlerin algı tuzağına düşüp, servetlerimizi, yatırımlara yönelecek öz kaynaklarımızı başka ülkelerin finans kurumlarının, finans sisteminin emrine teslim edersek, 2030'da 'Afro-Asya hinterlandı' 10 trilyon dolarlık yaşam standardı sıçraması gerçekleştirdiğinde, Türkiye'yi küresel üs yapacak uluslar üstü şirketler, bizlere, Türk sermayesine, Türk şirketlerine kendi coğrafyamızda nal toplattıracak. Türk sermayesinin, Türk şirketlerinin globalistlerin tezgâhında, ABD'deki malum dava üzerinden, globalistlerin kontrolündeki medya üzerinden uluslararası ekonomi-politik gündemi okumak gibi bir hataları olamaz, olmamalı. Çünkü Afro-Asya hinterlandında 'sürdürülebilir' kalkınma süreci hız kazandığında, Türkiye tarım şirketleriyle, imalat sanayi kuruluşlarıyla, inşaat şirketleriyle, hizmet sektörü kuruluşlarıyla bu coğrafyadaki tüm fırsatların en öncelikli muhatabı olacak. Önümüzdeki 10 yılın tarihi fırsatlarını, Türk şirketlerinin Avrasya'da büyük işler başaracağı mega projeleri, Türkiye'nin ihracatını önce 250, ardından 350 milyar dolara; uluslararası müteahhitlik hizmetlerinin toplam hacmini önce 100, ardından 250 milyar dolara taşıyacak bir ekonomik canlılığı, kimi uluslararası yapıların, kimi ülkelerin bize dayattığı gündemin girdabına kapılıp kaçırmak büyük bir talihsizlik olur. Gün, Türkiye'nin bugün ve geleceğine güven duyarak, milli menfaatlere odaklanma, yerli öz kaynakları ve serveti güçlendirme günüdür.
G-20 ülkelerinin tümünde, ülkenin iş, sanat, bürokrasi ve siyaset dünyasından belirli sayıda insan, fikirlerin, uygulamaların, inançların, değerlerin, besinlerin, ürünlerin, kanunların ve neredeyse dillerin homojen bir yapıya kavuşması adına, 'globalizm' olgusunu savunmaktalar. Globalizm (küreselizm) taraftarı bu insanların bir kısmı iyi niyetli olsalar da, 'homojen bir modernizm'in dünya için daha iyi olduğunu zannetseler de, onların su üzerindeki iyi niyetinin altında, bu insanları da vahşi şekilde kullanan, hayli karanlık, hayli tehlikeli emelleri olan büyük ve gizli bir kütle söz konusu. Öyle karanlık bir yapı ki, ülkelerin milli bilincinden, milli iradesinden, milli egemenlik duruşundan hiç hazzetmeyen, bilakis nefret eden sorunlu ve tehlikeli bir yapıdan söz ediyoruz. Bu yapıyı tehlikeli kılan en önemli noktalardan birisi, globalizmi bir 'inanç sistemi' olarak dünya vatandaşlarına ve ülkelere gerekirse cebren, hatta tehditle kabul ettirme gayretleri. Son dönemde, ülkelerinin milli değerlerini, egemenlik anlayışını ve milli inanç sistemini güçlendirerek, yukarıda tarif ettiğimiz 'dayatılmış' globalizm olgusuna karşı yeni bir 'milli bilinç' oluşturma gayretinde olan tüm önde gelen ülkeler, 'globalcilerin' kontrolündeki medya ve diplomasi kurumları, düşünce kuruluşları aracılığıyla; ayrıca, onların hâkimiyetinde ülkelerin bürokrasi ve yargı kurumlarına, parlamentolarına dağılmış destekçileri, yardakçıları aracılığıyla ağır saldırı altında. FETÖ gibi, saldırı altındaki ülkelerin tüm kurumsal yapısı içine yerleştirilip, söz konusu globalci yapılar lehine 'kaleyi içeriden fethetme' operasyonlarına dahil olanlar da cabası. Saldırıların hedefi olan Türkiye, Rusya, Çin gibi önde gelen ülkeler arasında, Brezilya bu saldırılara dayanamadı; 'milli bilinci' oluşturamadı. 'Globalciler' Brezilya'da elde ettikleri sonucun coşkusu ile daha ağır salvolarla Türkiye, Rusya ve Çin'e saldırmaktalar, saldırmayı da sürdürecekler. Oysa ki, post-modern emperyalizmin yansıması olan globalizmin aksine, aralarında Türkiye'nin de yer aldığı E-7 Grubu, buhar motorundan jet uçaklarına, kitaplardan uydulara, ampullerden yongalara, telgraf hatlarından internete uzanan teknolojik sıçramaları ve buluşları, dünya vatandaşları arasında mesafeleri küçülten, fırsat ve imkânlardan herkesin daha eşit yararlanmasını sağlayacak 'kapsayıcı' bir yeni 'küresel' ekonomik düzen için mücadele veriyorlar. 2006'da Danıştay saldırısından, ABD'deki malum davaya kadar uzanan tüm süreci bir de bu perspektiften okumalıyız. Önümüzdeki 5-10 yılı, Türk olmanın getirdiği tüm ahlaki, vicdani değerlerle, güçlü bir inanç sistemi ile hem Yerli, hem Ulusal bir 'Milli Bilinç'le kenetlenerek aşmamız gerektiğinin idrakinde olalım.
İki hafta içinde, CHP Genel Başkanı Kılıçdaroğlu ve CHP üst yönetimi iki kritik skandala, Türkiye'nin itibarıyla ilgili iki ağır vakaya imza attılar. İlki, Türkiye Ekonomisi'nde işlerin kötü gittiği iddiasına altlık yapmak adına, Kılıçdaroğlu'nun erkeklerin iş hayatındaki, çarşı, pazardaki sıkıntıları nedeniyle, eve stresli gelip, eşlerini bu nedenle dövdüklerini iddia etmesiydi. 21. Yüzyıl'da, hukuk devleti olma, insan hakları ve medeni ülke olmanın evrensel kuralları açısından, Türkiye'nin kadına ve çocuğa şiddete kurumsal boyutta ve sivil toplum kuruluşları açısından farkındalık çalışması yürüttüğü bir süreçte, Kılıçdaroğlu'nun, sırf ekonomide sıkıntı var iddiasını vurgulamak adına, kadına şiddeti bu konuya işaret ederek mazur göstermesi, Türkiye'nin uluslararası alandaki itibarı açısından bir skandaldı. CHP üst yönetiminin tepki göstermemesi ise ayrı skandal. Bu skandalı unutturmak adına ve ABD'deki malum davayla aynı tarihe getirilmesi de hayli manidar olan diğer çıkış ise, hem Kılıçdaroğlu hem de CHP üst yönetimi açısından ayrı bir skandal anlamına gelmekte. Geçtiğimiz salı günkü grup toplantısında, Kılıçdaroğlu'nun salladığı belgelerin ne olduğu hakkında hâlâ bir fikir sahibi değiliz. Ancak, iddia edilen belgeler bankacılık belgesi ise, durum birkaç açıdan büyük bir itibar felaketi anlamına geliyor. Birincisi, dünyanın tüm saygın, hukuk devleti ilkelerine bağlı ülkelerinde, bankacılık alanındaki işlemler deşifre edilemez. Türkiye'nin bankacılık ve sermaye piyasası kanuni düzenlemeleri çerçevesinde, bu belgelerin finans kurumu dışına sızdırılması suçtur. Bunu kullanan da suç işlemektedir. Bu nedenle, Kılıçdaroğlu'nun bankacılık işlem belgesi olduğu iddia edilen o belgeleri elinde sallaması, Türkiye'nin uluslararası ekonomi ve finans alanındaki itibarı açısından, Türkiye'nin itibarına büyük bir darbedir. Yerli ve yabancı yatırımcılar, ekonomi aktörleri açısından algısı faciadır. Bunun da ötesinde, CHP'nin Meclis'te onayladığı 'kişisel verilerin gizliliği' düzenlemesine göre, herhangi bir bankacılık belgesinin kurum dışına sızdırılması ağır bir suçtur. Dünyanın hiçbir saygın parlamentosunda, Milletin Meclisi'nde, illegal yolla elde edilmiş, kişisel verilerin gizliliğine aykırı bir belge ile siyaset yapılmaz. CHP Genel Başkanı Kılıçdaroğlu ve CHP üst yönetimi, Türkiye'de yatırımları olan uluslararası şirketlere ve Türkiye'ye yatırım yapmayı düşünen tüm uluslararası şirketlerin üst düzey yönetimlerine, 'bankacılık işlemleriniz hukuki açıdan ve kişisel verilerin gizliliği açısından korunmamaktadır. Canımız istediğinde bunları siyasete alet edebiliriz' demişlerdir. Siyasetin gözü bu derece körelmiş ise, vah benim memleketim.
Turkuvaz Medya Grubu'nun, Sabah Yazarlar Kulübü ve Daily Sabah Siyaset Çalışmaları Merkezi'nin (DS Center for Policy Studies) katkıları ile 13 aydır yürüttüğü medya diplomasisi çalışması, Başbakanlık Basın ve Enformasyon Genel Müdürlüğü'nün kritik önemdeki desteği ile Türkiye'nin Avrasya'daki yeni 'oyun kurucu' rolünü ve dünya için neyi arzu ettiğimizi, umut ettiğimizi açıklamak adına, Türkiye'nin Avrasya'yı kapsayıcı 'ekonomi ve ticaret diplomasi' çalışmalarını yakından aktırmak adına yoğun tempoyla sürüyor. Bilhassa, 15 Temmuz hain darbe girişimi ve bu ağır terör eyleminin ardındaki FETÖ gerçeğini tartışılmaz kanıtlar ile ortaya koyan basılı ve dijital dokümanların, ziyaret ettiğimiz ülkelerin medya ve sivil toplum kuruluşu temsilcileri nezdinde çok ses getirdiğini vurgulamam gerekir. Nitekim Alman medyasının merkezi konumundaki Hamburg'da, hem medya temsilcileri, hem de Türk diyasporasının temsilcileri ile temaslarımız verimli ve başarılı geçti. Ayağımızın tozuyla katıldığımız 8. Boğaziçi Zirvesi, zamanın ruhuna uygun bir başlıkla, 'geleceğin tasarımı: istediğimiz dünya' başlığı altında, küreselleşmenin savunucusu konumundaki uluslararası kurumların esasen sınıfta kaldığı ve insanlığa karşı yeni bir sınavla karşı karşıya oldukları bir küresel ortamı tüm detayları ile ele alıyor. Son 100 yılda, insanoğlu savaşlar başta olmak üzere, bugüne kadarki hatalardan gereken dersleri çıkarıp, geleceğe yeni bir dünya şekillendirmek adına kollarını sıyırmak durumunda. Bu amaçla, gıda, enerji ve istihdam olanakları adına, girişimciliği başarılı kılacak yatırım ve finansman imkânları boyutunda, ülkeler arasında güçlendirilmiş bir işbirliği yapısına ihtiyacımız var. Genç nüfusu olmayan ülkelerin geleceğe dönük endişeleri ile yoğun genç nüfusuna istihdam imkânları oluşturmak zorunda olan ülkelerin sorunlarını uyumlaştıracak, ülkeler arasında teknoloji uçurumunu engelleyecek bir kucaklayıcı yaklaşıma ihtiyaç duymaktayız. 3 gün boyunca, 179 konuşmacı, 'evrensel temel gelir' kavramından enerjinin geleceğine, kapsayıcı büyüme ve sürdürülebilir kalkınma için mesleki becerilerden mülteciler için insani zorlukları aşmaya ve sürdürülebilir kentler ve toplumlar için kentsel dönüşümün gelişimine, 23 küresel ve bölgesel konu masaya yatırılacak. Küreselleşmenin pek çok ülkede temel meslekleri tehdit ettiği bir dünyada, işsizlik demokrasinin gelişimini dahi tehdit edebilir. Küresel ve bölgesel meselelerin çözümünde 'uluslararası işbirliğine' her zamankinden fazla ihtiyacımız var.
Türkiye küresel ekonomi-politikte artan rolü ve Avrasya'daki 'oyun kurucu' gücü ile 10 yıldır birbirinden önemli zirvelere, uluslararası organizasyonlara imza atıyor. Bu organizasyonlardan biri olan Boğaziçi Zirvesi'ni, Uluslararası İşbirliği Platformu (UİP) 8 yıldır, Cumhurbaşkanlığı himayesinde gerçekleştirilmekte. (UİP) her yıl TİM ve TOBB'dan, BM'ye kadar uzanan yerli ve uluslararası düzeydeki stratejik ortakları ile küresel ekonomi-politik alanda öncelikli gündem maddesi olarak konuşulan bir konu veya alanı 'ana tema' olarak seçip, neredeyse 30'a yakın ana oturum, yuvarlak masa oturumu ve paneli üç güne sığdırmayı başarıyor. 8 yıl önceki ilk Boğaziçi Zirvesi'nde katılımcı ülke sayısı 20 civarındayken, bu hafta yapılacak 8. Zirve'de, 72 ülkeden, 123'ü yabancı olmak üzere, başbakan, başbakan yardımcısı, bakan yardımcısı, müsteşar, iş insanı, akademisyen ve medya temsilcisi 179 konuşmacı küresel ve bölgesel meselelere yönelik görüş, tespit ve çözüm önerilerini ortaya koyacaklar. 8. Boğaziçi Zirvesi, yarın sabah, Sayın Cumhurbaşkanımız Recep Tayyip Erdoğan'ın katılımları ve konuşmaları ile başlayacak. Bakanlarımız 72 ülkeden binin üzerinde seçkin katılımcıya, hem Türkiye Ekonomisi'nin gücünü, taşıdığı fırsatları, hedeflerini ve işbirliği imkânlarını aktaracaklar; hem de 3 günlük zirvede, konuk ülkelerin bakan, bakan yardımcıları ile aynı zamanda ikili görüşmeler de yapacaklar. Pek çok ülkeden gelen iş heyetleri ile TİM ve DEİK çatısı altındaki ihracatçı birliklerini ve iş konseylerinin üye Türk iş insanları önemli temaslarda bulunacaklar. Bu yıl, 8. Boğaziçi Zirvesi'nin ana teması 'Geleceğin Tasarımı: Küreselleşmenin Yeni Sınavı.' 2 yıldır, Dünya İnsani Zirvesi ve İnsani Finans Zirvesi'ne ev sahipliği yapan Türkiye'nin, dünyanın her yerindeki mazlumların sesi ve yüreği olarak, daha demokrat, daha paylaşımcı, daha adil, daha kapsayıcı ve sürdürülebilir kalkınma adına önemli bir çağrıda bulunuyor. Dünyanın tanınmış siyasetçileri, düşünür ve akademisyenleri, 'hepimizin istediği bir dünyayı tasarlamak' için atılması gereken adımları tartışacaklar. 3 gün boyunca, küresel enerji dünyasından, uluslararası spor ve sanat alanının ekonomik boyutları, bölgesel güvenlik ve savunma endüstrisinden, yeni küresel ekonomipolitiğin oyuncularını temsil eden Z Kuşağı'nın beklentileri detaylı olarak masaya yatırılacak. Çin'in 'kuşak-yol' projesinden, Endüstri 4.0'a, 21. Yüzyıl'da mülteci olmaktan, teknoloji merkezli beceri geliştirmeye, Avrupa'nın ortak geleceği ve Türkiye vizyonundan, Türkiye'nin mega projelerine uzanan etkili bir Zirve bizleri bekliyor. Yankılarını paylaşmayı sürdüreceğiz.
Daha 48 saat önce, 'bu kur durmayacak, 4 TL'ye hazır olun' yorumları ortalarda gezinirken, ekonomi yönetimi, tanınmış ekonomistler, finans profesyonelleri basiretli davranıp, ayakları yere basan yorumlar yapınca, küresel odakların ısrarla pompaladığı olumsuz algı sorgulanınca, psikoloji toparlanınca, piyasanın görece sakinleştiğini gözlemliyoruz. Soçi Zirvesi, Cumhurbaşkanı Erdoğan'ın liderliğinde, Türkiye'nin Ortadoğu, Körfez, daha geniş manada Avrasya'nın bugün ve geleceğinin şekillenmesinde ne kadar etkili bir 'oyun kurucu' ülke olduğunu bir kez daha ortaya koydu. Şimdi, tüm piyasa profesyonelleri ve ekonomi dünyası şu soruyu kendine sorsun: 'Küresel ekonomi- politik sistem çok katmanlı ve çok kutuplu bir yepyeni düzene adım adım dönüşüyor. Bu yeni küresel yapının öncü oyuncuları ile eşit koşullarda masaya oturan Türkiye'nin güçlendirilmiş, çok taraflı dış politika pozisyonunda mı bir hata var; yoksa bu yeni küresel düzende özgül ağırlığını kaybetmekte olan Batı'nın, Türkiye'nin bu yeni pozisyonuna duyduğu kızgınlık, hatta nefrette mi bir sorun var?' ABD'deki Reza Zarrab davasından, son NATO skandalına, ABD medyasının iddiası ile, Washington'un Suriye'nin kuzeyinde yeni bir yönetim kurdurma planına kadar, çok hassas dengelerin söz konusu olduğu bir süreç yürüyor. Başbakan Yardımcısı Şimşek, Cumhurbaşkanlığı başdanışmanları Karahan ve Ertem, Türk Hazinesi'nin şimdiden 2018'e hazır olduğu, Türk bankalarının mali yapısının ne kadar güçlü olduğu ve kaynak bulmakta hiç sıkıntıları olmadığı ve TCMB'nin araç bağımsızlığı konusunda ne kadar kararlı olduğunu net ifade ediyorlar. TCMB'nin, gerekli görmesi halinde, TL piyasa fonlama miktarını ve fonlama maliyetini ince ayarlarla yöneterek, TL'nin yabancı paralar karşısındaki değerini güçlendirmesi her zaman mümkün. Piyasalar, bu olumlu, altı doldurulmuş açıklamaları değerlendirirken, dün öğlene doğru dolar-TL kuru 3.90 TL'nin altına doğru sarkarken, kimi piyasa simsarlarının ve kreditokrasinin tam da isteyeceği bir formatta, 'rahatsız edici' bir zamanla ile uluslararası ekonomi medyasının 'Türkiye'nin AB'nin vergi cenneti kara listesine alınabileceği' haberini basmasına ne diyeceğiz. Bu haber ani bir merkez bankası, hazine açıklaması mı, hayır. Ekonomi alanında alınmış önemli bir karar açıklaması mı, hayır. Peki, acelesi olmayan böyle bir haberi, söz konusu medya kuruluşu piyasalar kapandıktan sonra verebilir miydi, evet. Peki, Başbakan Yardımcısı Şimşek veya Bakan Ağbal'dan görüş istenmiş mi, hayır. Yorum sizin.
Türkiye'ye yönelik 'ekonomik savaş'ın 'psikolojik harp' boyutu her zamanki döviz kurları. Oldukça sığ bir piyasa ortamında, döviz kurlarını hızla yükselterek, hep bir ağızdan TCMB'yi faiz artırımına zorluyorlar. Merkez Bankası faiz artırmadıkça, döviz kurlarının asla sakinleşmeyeceğini ifade edip, önümüzdeki birkaç ay için rahatsız edici dolar kuru öngörüleri paylaşıp, Türk iş dünyasını bugün ihtiyacının olmadığı bir döviz talebine zorluyorlar. İş dünyasının bu iddialara prim vererek, neredeyse 6 ay sonraki döviz ödemeleri için bile bugünden döviz toplamaya kalkması ise, kurları büsbütün artırıyor. Bu noktada, öncelikle, TCMB'nin faiz artırması iki açıdan doğru bir strateji değil. Birincisi, Türkiye'nin şu anda esas sıkıntısı maliyet enflasyonu. Faiz artışı ekonominin kaynak, reel sektörün kredi maliyetlerini artıracağından, maliyet enflasyonunu da artıracak. İkincisi, Türkiye ile G20 ülkeleri arasındaki faiz makası açılacak ki, bu makasın açılmasını da 'Türkiye'nin küresel algısı' bozuluyor, diye yine aleyhimize kullanacaklar. TCMB'nin ve Ekonomi Yönetimi'nin ilk yapacağı iş, döviz piyasalarına derinlik kazandıracak ve vatandaşın ileri tarihte alması gereken dövizi bugünden belirli bir kur seviyesinde alacağını temin edecek vadeli kur işlemlerine öncelik vermesidir. Nitekim, 2 haftadır TCMB, attığı tüm adımlarla döviz piyasasına bir derinlik kazandırmaya, böylece dövize gösterilen spekülatif talebi azaltmaya çalışıyor. TL uzlaşmalı vadeli döviz işlemlerinin yanı sıra, bankaların gecelik borçlanma limitlerini sıfırlayarak, TCMB hem elindeki sınırlı döviz rezervini kullanmadan reel sektörün kur riskini hedge edebileceği imkânı sunuyor; hem de TL'nin değerini sınırlı ölçüde artırarak döviz kurlarındaki yüksek dalgalanmayı, spekülatif atağın köpüğünü söndürmeye çalışıyor. Kimi küresel aktörlerin 'TCMB faiz artırmadığı müddetçe bu kur hareketi durmaz' sözüne de kanmayalım. Dünyanın her yerinde, yüzlerce defa, bu tür kur hareketlerinin köpüğü, basiretli ve sakin davranılarak söndürülmüştür. Bu satırları, Gazetemizin Antalya'da, Başbakan Yıldırım ile Çevre ve Şehircilik Bakanı Özhaseki'nin katıldıkları 'Antalya Kentsel Dönüşüm ve Stratejik Yaklaşımlar Kurultayı'ndan yazıyorum. İstanbul'da başarılı bir kentsel dönüşümün Türkiye'nin büyümesine tek başına 0.3 puan, tüm Türkiye'de kentsel dönüşümün 1.2 puan katkı sağlayacağını dikkate aldığımızda, Turkuvaz Medya Grubu'nun ve Sabah'ın bu alanda farkındalık ve strateji oluşturma; Türkiye'nin 'kentsel dönüşüm' başarısının markalaştırılmasına katkı çabasını iyi okumamız gerekir.
NATO tatbikatında gündeme gelen akıl almaz küstahlığın, Türkiye Cumhuriyeti'nin kurucusu Atatürk ve Cumhurbaşkanımız Recep Tayyip Erdoğan'a yönelik saygısızlığın kodlarını, NATO yetkilileri ne kadar özür dileyip, mahcup kalsalar da, iyi okumamız gerekiyor. 65 yıldır NATO güney ve doğu kanadını koruyan, bugün refah içinde yüzen Avrupa için Sovyet tehdidini en önce göğüslemiş olan Türkiye, 1954'te 6224 sayılı Yabancı Sermaye Teşvik Kanunu gibi hayli iddialı bir doğrudan yatırım teşvik düzenlemesine rağmen, kanunun ilk 26 yıl sadece toplamda 200 milyon dolar doğrudan yatırım çekebildi. 1980'den itibaren Sovyet tehdidi zayıflayınca, sonraki 26 yılda, 54 milyar dolar doğrudan yabancı sermaye yatırımı çekti. Türk Silahlı Kuvvetleri gibi, Kore'den Afganistan'a, askeri operasyonlara insani yardımları da taşımış; gittiği her ülkede saygıyla karşılanan bir ülkenin kurucusuna ve Cumhurbaşkamıza küstahlık açıkça Milli Egemenliğimize dil uzatılmasıdır. Çünkü 2019'da geçiş sürecini tamamlayacağımız Cumhurbaşkanlığı Hükümet Sistemi ve siyasi ağırlığı güçlendirilmiş parlamento ile, Türkiye siyaset ve kamu idaresi alanında öyle bir anlayış, zihin değişikliği gerçekleştirecek ki, Milli İrade ve Milli Egemenliğin perçinlediği, halkımızın yönetimde, siyasette, yargıda doğrudan ve seçtikleri ile kuvvetler ayrılığının her alanında varlığını göstereceği, Türkiye'yi Avrasya'da daha da güçlü kılacak bir yönetim modeli değişikliğini tamamlamış olacak. 190 milyar dolar sanayi ve 400 milyar dolar hizmet sektörü üretimiyle, Avrasya'nın gerçek manada üretim merkezi olan Türkiye'nin 2019'da başarıyla tamamlayacağı zihinsel ve yönetsel model değişikliği, Türkiye Ekonomisi'ni 2023'te 1 ile 1.2 trilyon dolar, 2030'da ise 1.7 ile 2 trilyon dolar arasında bir eşiğe taşıyacak. Türkiye'nin ulaşacağı ekonomik ve siyasi güç, dünyanın her noktasında mazlumların sesi ve yüreği olma becerimizi daha da perçinleyecek. Devleti yeniden kurgulamak, ekonomik ve siyasi özgüvenimizi derinleştirmek adına pek çok teknik ve siyasi uyum yasa düzenlemesi gerçekleştireceğimiz, daha da güçlendirilmiş bir demokrasiye geçimizi hızlandıracak reform sürecine odaklanmayalım diye, kreditokrasi, 'faiz lobisi', elindeki tüm küresel piyasa ve medya imkânlarını kullanarak saldırıya geçmiş durumda. 'Döviz kurları-faiz' sarmalı üzerinden yürütülen bu operasyona prim vermeyelim. Psikolojik üstünlüğümüz ve Cumhurbaşkanı Erdoğan'ın iradesi ve kararlılığı ile 17-25 Aralık'ta, 15 Temmuz'da, siyaset ve hukuk savaşında yendiğimiz küresel odaklara, 'ekonomi savaşı'nda yenilmeyelim.
Küresel müesses nizamın etkisi altındaki uluslararası medya ve kimi finans kurumlarının Türkiye'nin uluslararası alandaki algısı ve kredibilitesine yönelik saldırıları süre dursun, Türkiye'nin 'insanlık' adına gerçekleştirdiği zirvelerin küresel yankıları tüm hızıyla devam ediyor. Küresel insani yardım politikalarının değerlendirildiği Birleşmiş Milletler'in ilk 'Dünya İnsani Zirvesi'ne 2016'da ev sahipliği yapan Türkiye, dün ve bugün 50 ülkeden 10 bin bireysel ve bin kurumsal katılımcı ve 200'den fazla konuşmacının katkı sağladığı 'İnsani Finans' Zirvesi ile bir ilke daha imza atıyor. Bir zamanların IMF'si, uluslararası finans kurumları ve uluslararası derecelendirme kuruluşlarının üçgenindeki 'kreditokrasi'nin 2013'ten bu yana Türkiye'ye yönelik baskılarını birçok kez bertaraf etmemize rağmen, Türk iş dünyasının, piyasa profesyonellerinin ve halkın güvenini ve psikolojisini etkileyip, Türkiye'yi 'yeniden' 'yüksek faiz sarmalı'na düşürmeye çalıştığı bir konjonktüre, MÜSİAD'ın liderliğinde, TKBB ve TOBB'un destekleriyle gerçekleştirilen 'İnsani Finans' Zirvesi, faize dayalı olmayan, kaynakları maksimum seviyede üretme ve yatırıma döndürmeye odaklı bir ekonomik felsefeyi uluslararası ekonomi çevrelerinin değerlendirmesine açıyor. Ekonomi, insanı odağında tutan bir bilim dalı. Acıdır ki, bu temel noktayı göz ardı eden neo-liberal politikaların tetiklediği batı finans sisteminin dünya ekonomisinin başına bela ettiği '2008 küresel finans krizi'nin hâlâ sonuçları ile uğraşıyoruz. Bugün, reel sektörün, yani alın terine, istihdam imkânı oluşturmaya, katma değere, insanlığın sürdürülebilir refahına ve mutluluğuna odaklanmış tarım, sanayi ve hizmetler sektörünün emrinde olması gereken paranın, paradan para kazanmaya dayalı, köhnemiş 'neo-liberal' ve adeta tefeci bir eski finans sisteminin emrinde olması düşündürücü. Küresel İslami finans işlem hacminin potansiyel gücü 7.8 trilyon dolar iken, bugün bu rakamın gerçekte sadece 2.5 trilyon dolar düzeyinde olması, dünyada Müslüman nüfustaki artış ve ortalama yaşam standardındaki yükseliş dikkate alındığında, kâr-zarar ortaklığına dayalı, paylaşımı esas alan, insani ve ahlaki temelli yatırım araçları ile sürdürülebilir ekonomik büyümeyi hedeflemenin ne kadar önemli olduğunu kanıtlıyor. Cumhurbaşkanı Erdoğan'ın da ifade ettikleri üzere, dünyada insani değerlerin maddi değerlerin gerisinde kaldığı, toplumlarda gelir adaletsizliğiyle başlayan huzursuzluk ve gerginlik ortamının tüm insanlığı etkisi altına aldığı günlerden geçilmekte. Erdoğan, Türkiye'nin önderlik ettiği 'İnsani Finans' Zirvesi'nin, insanı ve insanlığın evrensel mutluluğunu her şeyin üzerinde tutmayı, insanı insan yapan değerleri ve insanın kendisini önemsemeyi ilke edinmiş girişimci, yatırımcı ve profesyonelleri bir araya getirmesinin, tüm toplumların huzur ve refahına değerli katkılarda bulunacağına inandığını ifade etmiş. Ülkemizle gurur duyalım.
Geçtiğimiz hafta, Suudi Arabistan'daki son sıcak gelişmelerin, Arap Yarımadası'nda artan tansiyonun, bir miktar öncesine giderek, birkaç aydır S. Arabistan-Katar-İran üçgeninde, Birleşik Arap Emirlikleri (BAE) ve bilhassa Abu Dabi Emirliği'nin başat rol oynadığı siyasi- askeri gerginliğin arkasındaki dinamiklerden birinin Çin'in liderlik ettiği 'kuşak-yol' projesi olduğunu detaylı olarak izah etmiştik. Kuşak- Yol Projesi, Asya ile Ortadoğu ve Afrika arasında bir mal ve hizmet koridoru oluşturma projesinin de ötesinde, aynı zamanda Pasifik ülkeleri olarak, Çin, Tayvan, Güney Kore ve Japonya'nın deniz koridoru üzerinden enerji ihtiyacının karşılanmasına yönelik alternatif bir kaynak aktarımı anlamına da geliyor. Söz konusu ülkelerin günlük petrol ithalatı 12 milyon varile ulaşıyor ve deniz koridorundan, Basra Körfezi'nden gelen petrol bu ihtiyacın tek başına 10.4 milyon varilini karşılamakta. Bu durumda, S. Arabistan, Katar, Kuveyt, BAE, Bahreyn ve İran'ın içine dahil edildiği bir askeri ve siyasi gerginliğin sıcak çatışmaya dönüştürülmesi, bölge istikrarı açısından bir felakete işaret etmesinin yanı sıra, Pasifik ülkelerinin enerjisiz kalması anlamına da gelecek. İşte tam bu noktada, ABD'nin 'kayaç gazı' bazlı muazzam enerji imkânlarının ihracata hazır olduğunu, ABD'nin ülkenin değişik bölgelerinde 8 yeni LNG (likit doğalgaz) tesisi kurmak üzere düğmeye bastığını, Katar Krizi'nin çıktığı ilk hafta, ilk LNG ihracatını Polonya'ya gerçekleştirdiğini dikkate aldığımızda, 'Körfez gerginliği'nin enerji boyutuna yönelik kimi ipuçlarını takdim etmiş oluruz. Buna, Rus Gazprom ile Katar'ın Yunanistan'daki bir LNG tesisini birlikte satın almak adına pazarlıkları sürdürdüklerini ekleyelim. İsrail'in kendi doğalgazını Türkiye üzerinden Avrupa'ya ulaştırmasının en akılcı çözüm olduğunun altını çizelim. Ayrıca, Azerbaycan'dan başlayıp, Türkiye üzerinden, Yunanistan, Arnavutluk ve İtalya'ya ulaşacak 16 milyar metreküplük doğalgaz imkanını not alalım. Cumhurbaşkanı Erdoğan'ın çok boyutlu Rusya- Kuveyt- Katar ziyaretleri ve Körfez ülkelerine birlik ve beraberlik çağrısı, bölge ülkelerinin kendilerine sipariş edilen, dayatılan gerginliğe boyun eğip, sıcak çatışmaya yönelmelerinin kime kayıp, kime kazanç anlamına geldiğini iyi görmemiz gerekiyor. Enerji ve Tabii Kaynaklar Bakanı Berat Albayrak ve ekibinin Karadeniz, Marmara ve Akdeniz kıyılarımız ile KKTC kıyıları arasındaki gaz rezervi arama ve çıkarma atağı da bu denklemde, Türkiye'nin 'oyun kurucu' gücünün katlanması anlamına gelecek. Körfez enerji oyununu kaybeder ise, Çin ve Avrupa ABD'nin eline bakacak.
Son bir aydır Anadolu'nun pek çok şehrinde iş dünyası ile gerçekleştirdiğimiz sohbetler, bölgesel, yerel ve kırsal kalkınmaya yönelik yeni bir metodoloji, yaklaşım beklentisinin iyice güçlendiğini ortaya koyuyor. 81 il düzeyindeki kalkınma stratejisi ve 6 bölgeye dayalı teşvik sisteminin 957 ilçe düzeyinde yeniden modellenmesi gerekmekte. Her bir il ve ilçe için organize sanayi bölgesinin büyüklüğünün, fabrika büyüklüklerinin ve teşvike konu başlıkların tekrar tekrar gözden geçirilmesi gerekiyor. Bir aydır, Erzurum'dan Konya'ya, Kayseri'den Trabzon'a, iş dünyası vergi ve sosyal güvenliğe dayalı kamu kesintilerinin, kamu yüklerinin bölgesel düzeyde modellenmesi üzerine taleplerini yoğun şekilde dile getirdiler. Marmara, Ege ve Akdeniz'in belirli şehirleri ile karşılaştırıldığında, iş dünyası 'iş yapma' ve 'işi tutundurma'nın İç Anadolu, Karadeniz, Doğu ve Güneydoğu Anadolu'daki zorluklarını vurgulayarak, 'mikro kalkınma'ya uygun üretim kapasitelerinde, istihdam seviyelerinde destekler beklemekteler. Türkiye, Dünya Bankası'nın 'iş yapma kolaylığı' endeksinde, 2011-2012 döneminde 71. sıradayken, pek çok reformu hayata geçirerek 2015'te 55. sıraya kadar yükselmişti. Hesaplamaya konu olan ülke sayısının 185'ten 190'a çıktığı endekste, 2016'da 69. sıraya gerilesek de, 'iş yapma kolaylığı'nı iyileştirecek 32 alana yönelik reformlarda 11 alandaki çalışmaların tamamlanması dahi, bizi 2017 yılı itibariyle, Banka'nın 2018 raporunda 60. sıraya yükseltti. İş kurma prosedürden, inşaat ruhsatına, işyerine elektrik bağlatmaktan vergi yüküne, KOBİ'lerin iş hayatına atılmasına ve ilerlemesine yönelik pek çok kritere bakıldığında, Avrupa ve Orta Asya'nın ortalaması, en yüksek performans ortalaması diyebileceğimiz 79-80 puanın 7-8 puan uzağında. Bölgenin ortalaması 71.33 puan, Türkiye'nin ki ise 69.14. Türkiye'nin bölge ortalamasının üzerine çıkması, iş yapmaya ve yatırım ortamını iyileştirmeye yönelik reformlarına ara vermeden devam etmesi. Türkiye'nin puanı 69 ile 67 arasında gidip gelirken, bizi geçen ülkeler reformlara hız vererek puanlarını yükseltiyorlar. Azınlık hisselerini korumak ve sözleşmeleri uygulamak noktasında takdir edilmesi gereken (190 ülke arasında 20. ve 30.) performansımızın yanı sıra, bir yılda KOBİ'lerin krediye ulaşmasında puanını 45'ten 55'e yükselterek 77. sıraya, mülkiyet tescilinde ise puanını 74.67'ye yükselterek 46. sıraya oturmuşuz. Ama vergilerde 128. sıradayız. 2017'de, 119 ülkenin istihdam ve daha rekabetçi bir ortam oluşturmak, yeni yatırımlar çekmek için toplam 264 reform yaptığı bir ortamda, 'mikro kalkınma'ya dayalı reformlara hız verelim.
İhracatta kırılan rekorlar ve güçlü toparlanma, Ekonomi Yönetimi'nin piyasaları canlı tutmak ve KOBİ'leri, esnafı desteklemek adına hayata geçirdiği tedbirler, temmuz- eylül döneminde milli gelir, GSYH büyümesini iki haneli bir orana taşımış olabilir. Başbakan Yıldırım'ın 25 Ekim'de vurguladığı üzere, yılın 3. çeyreğinde yüzde 10.1 artış yakalamış olan sanayi üretimi ile birlikte, Türkiye Ekonomisi'nin yüzde 10.2'lik bir büyüme yakalamış olması güçlü bir ihtimal olarak gözüküyor. Bir başka hesaba göre, 3. çeyrekte büyümenin yüzde 15 civarında, yukarı veya aşağı 1 puan civarında bir oynama ile, bir hayli yüksek bir performans yakalamış olma ihtimali de matematiksel olarak olasılıkların arasında gözüküyor. Her ne olursa olsun, iki haneli bir büyüme oranı, dünya ekonomisindeki büyüme oranları dikkate alındığında, G20 ülkeleri arasında, hatta önemli bir farkla, 3. çeyrekte en yüksek büyüme oranını yakalayacağımızı gösteriyor. Madencilik sektöründe gözlenen hareketlilik, başta enerji üretiminde yerli kaynaklara yoğunlaşma stratejisi dikkate alındığında, umut veriyor. Bunun yanı sıra, imalat sanayisi açısından, ara malı, hammadde kullanımında, yerli üretimin artması da umut verici. Türkiye'nin fiyat istikrarı, maliyet enflasyonunun dizginlenmesi ve cari açığın azaltılması adına, enerji ve imalat sanayisinde yerli hammadde ve kaynaklarla üretime ağırlık vermesi kritik önemde. Bu nedenle, önümüzdeki dönemde madencilik ve hammadde üretiminde verilerin güçlü gelmeyi sürdürmesi, bu konuda iyimser olmamızı destekleyecek. Özel sektör yatırımlarının canlandırılması, sermaye malı, yani makine ve teçhizat üretiminin seyri açısından çok önemli. Geçtiğimiz eylülde, yerli makine ve teçhizat üretimindeki artışın bir önceki yılın eylül ayına göre yüzde 10.9 artış oranı yakalaması da olumlu bir gelişme. Bu noktada, TCMB'nin her ay düzenli olarak açıkladığı imalat sanayisi kapasite kullanım oranının hayli yüksek seyretmesi, makine yatırımlarında yeni bir dönemin başlayabileceğine işaret ediyor. Dayanıklı tüketim mallarındaki yıllık bazdaki yüzde 36.5'lik rekor artış, Ekonomi Yönetimi'nin piyasaları canlı tutmak adına, çeşitli mal ve hizmetlerde uyguladığı vergi indiriminin üretim rakamları üzerindeki etkisinin güçlü olduğunu göstermekte. Gıda, tekstil, kauçuk ve plastik, kimyasal ürünler ve mobilya sektörlerindeki güçlü üretim rakamları, piyasalardaki hangi sektörlerin canlılık içinde olduğu noktasında gereken ipucunu veriyor. Yılı bitirirken, büyüme rakamlarımızın performansı, Türkiye'nin uluslararası ekonomi çevrelerinin önemli gündem maddesi olmasını sağlayacak.
Bölgemizdeki sıcak gelişmeler ve Asya-Pasifik'e uzanan paslaşmalar, küresel ekonomipolitiğin iddialı ülkeleri arasında 2050-2100 dönemine yönelik pozisyonlanmalardan kaynaklanıyor. 2100'de 11.2 milyara ulaşması beklenen dünya nüfusunun 4.9 milyarının Asya'da, 4.4 milyarının ise Afrika'da yaşaması bekleniyor. Çin'in 'kuşak-yol' projesi, 2100'de dünya nüfusunun yüzde 83'ünü temsil edecek coğrafyalar arasında ekonomik ve siyasi işbirliğini güçlendirmeye yönelik stratejik bir süreci temsil etmekte ve Türkiye'ye de 'kavşak' noktası olarak önemli bir inisiyatif kazandıracak. Bununla birlikte, Doğu ve Güneydoğu Asya'dan Afrika'ya uzanacak 'kuşak-yol' projesi, hiç şüphesiz kalıcı başarı için Ortadoğu ve Körfez'de de barış ve istikrarı gerektirmekte. Çin, başta İran ve Suudi Arabistan, 'kuşak-yol' projesinin başarısında kritik önemde rol oynayacak ülkelerin tümünü birlikte gözetmek zorunda. Bu arada, Katar'ın da, Avustralya'dan sonra, Çin'in 2'nci en önemli sıvılaştırılmış doğalgaz tedarikçisi olduğunu hatırlatalım. Katar Krizi'ne sebep olan Katar ile İran arasındaki yakınlaşma süreci de, Çin'in enerji tedarik stratejisi açısından hayati önemde. S. Arabistan Kralı Selman Bin Abdülaziz'in martta, Pekin'de 65 milyar dolarlık 14 anlaşmaya imza attığını da unutmamak gerekir. ABD, bu tablo içinde, Çin'i hem pasifik, hem de Ortadoğu ve Körfez cephesinde sıkıştırmak zorunda. 2050-2100 dönemi adına, Çin'in ilerleme kaydetmesi, ABD'nin ciddi alan kaybına uğraması anlamına gelecek. Bu nedenle, ABD Başkanı Trump'ın Güney Kore ile başlayan Uzakdoğu temasları ve Kuzey Kore ile ilgili beklenmeyen açıklamaları ile geçen hafta sonu S. Arabistan kraliyet ailesini ilgilendiren beklenmedik ölçüde hızlı gelişmeler aynı potada okunmalı ve eritilmeli. Hilal Kaplan'ın pazartesi günkü yazısında detaylarını paylaştığı süreç, Çin'in S. Arabistan- İran- Katar üçlüsü arasında kurmak zorunda olduğu hassas dengeyi ABD'nin kırmaya yönelik bir operasyonu olarak da okunmalı. Keza, tarihi bir önem arz eden Suudi Aramco şirketinin halka arzına Çinlilerin ciddi anlamda talip olduğuna dair açıklamaların bu kadar üst perdeden doğrulanmaması da bu çatışmayı teyit ediyor. Türkiye'nin Çin'in içine düştüğü zor tabloyu iyi analiz ederek, gerek S. Arabistan'daki gelişmeleri, gerekse de Çin aleyhine, ABD'nin gerdiği S. Arabistan- İran- Katar ilişkilerini çok isabetli bir uzaklıktan takip etmesi gerekiyor. Dışarıdaki algı operasyoncuları ile içerideki yardakçıların Türkiye Ekonomisi'ne yönelik mesajlarını bu perspektiften de okumayı ihmal etmeyelim.
Enflasyon kelimesi, yani 'fiyatlarda şişkinlik' anlamına gelen kelime 18. yüzyıldan beri kullanılmakta. Osmanlı'dan Cumhuriyet'e, Türkiye'nin 150 yıllık sorunu. Cumhuriyet tarihinde üç haneli enflasyonu 1980, 1993-1994 ve 1998'de 3 kez gördük; ama Latin Amerika'nın durumuna düşmedik. Ağustos 1970'ten bu yana ilk kez tek haneli enflasyona, 34 yıl sonra, ancak Mayıs 2004'te dönebildik. 2009'da, yıllık bazda tüketici enflasyonu yüzde 5'ler civarına yaklaşsa da, Temmuz 1970'ten 41 yıl sonra, enflasyon ancak 2011'de yüzde 5'in altını görebildi. Mayıs 2004'ten sonra, ilk kez yüzde 10'un üstüne Haziran 2006'da çıkan enflasyon, Temmuz 2008'de yüzde 12.06 ve ekimdeki yüzde 11.99'dan 9 yıl sonra, geçtiğimiz ekimde yüzde 11,90 ile son 12 yılın en yüksek 3 oranı oldu. Bu üç yüksek tüketici enflasyonunun analizi yapıldığında, döviz kurlarındaki oynaklık ve artışın başat rolde olduğunu görüyoruz. Türkiye'nin ithalata bağımlılığı, her kur sıçramasında, Türkiye ekonomisinde önce maliyet, ardından firmaların bu maliyeti yansıtması ile tüketici enflasyonu olarak dönüyor. Fiyat istikrarı açısından, işgücü, hammadde, enerji ve finansman maliyetlerinin yönetimi kritik önemde. Hammadde ve enerji maliyetleri küresel emtia fiyatları ve döviz kurlarıyla doğrudan bağlantılı. Finansman maliyetleri ise, kredi faiz oranlarıyla şekilleniyor. Petrol fiyatları Ocak 2016'dan bu yana yüzde 80'in üzerinde arttı. Enerji Bakanlığımız ise, doğalgaz fiyatını yüzde 10 aşağı çekerek ve doğalgaz fiyatına zam yapmayarak, enerji maliyetlerini minimize etmeye çalışıyor. TL'nin dolar ve euro karşısındaki değer kaybı, 2 yıla yayılmış 8 puanlık bir fazladan enflasyon etkisi anlamına geliyor ve kurlar sürekli yükseldikçe bu etki eriyip yok olmuyor. Kredi faiz oranlarının 2 yılda yüzde 65 arttığını ve 6 puanlık bir etkiyi dikkate aldığımızda, maliyet enflasyonunun göstergesi olan yurtiçi ÜFE, Ekim 2003'ten bu yana, Temmuz 2008'den sonra, ikinci kez yüzde 18'e dayanmış durumda. Yurtiçine mal satan üreticilerin maliyetleri yüzde 18, ihracatçı firmaların maliyetleri yüzde 24 artmış durumda. 20 ve üzerinde işgücü çalıştıran işletmeler açısından bakıldığında, hammadde maliyetlerinin payı yüzde 45, enerji maliyetleri yüzde 8, finansman maliyetleri yüzde 4.5, kur artışı zararı ve faiz giderlerinin payı yüzde 7.5. Açık ve net, enflasyonla mücadelenin başarısı ithalata bağımlılığın azaltılmasından, yurtdışından borçlanmak yerine, yurtiçi tasarrufları artırmaktan ve kredi faiz oranlarının düşürülmesinden geçiyor. Üretim ve finansmanda yerli kaynakları artırmak, fiyat istikrarını da getirecek.
25 yıl sonra, Cumhurbaşkanı Erdoğan'ın ev sahipliğinde başlayan 3. Turizm Şûrası, Türkiye'nin en yüksek ve net döviz gelirini kazandıran turizm sektörüne yönelik yeni bir strateji, yol haritası ve politikalar oluşturmak üzere sektörden 333 uzmanı 13 komisyonda bir araya getirdi. Turizmde 3. bir hamle, yeni bir seferberliğin mottosu 'Anadolu; insanlığın buluştuğu yer.' 24 farklı medeniyete, Troya'dan Osmanlı İmparatorluğu'na ev sahipliği yapmış olan Türkiye, insanlık tarihinin en büyük kütüphanesi. Türkiye'nin dünya turizm endüstrisindeki rakiplerine göre ciddi üstünlükleri var ve bunların etkili yönetilmesi gerekiyor. Konya'nın Hz. Mevlana ile Anadolu'yu mayalayan, kurucu şehir olması gibi. Başta inanç turizmi, turizmin ürün çeşitliliğinde potansiyeli katma değere dönüştürecek hamleler, sektörün net döviz gelirini de 2023'te 50 milyar dolar ve üzerine taşıyacak. Anadolu topraklarındaki bu olağanüstü kültürel, doğal zenginliği, hoşgörünün merkezini, Göbeklitepe ile dünya tarihini değiştirecek arkeolojik değerleri, kültür turizmi, inanç turizmi, sağlık turizmi, kongre turizmi, spor turizmi, dağ turizmi, av turizmi, doğa turizmi gibi ürün çeşitliliği hamlesi ve stratejisi ile rahatlıkla turist başına 1000- 1100 dolarlık bir banda ve 70 milyar dolara taşıyabiliriz. Türkiye'nin gelecek 5 ve 10 yıl için de turizm tanıtımına yönelik küresel stratejisini, koordinasyon ve imaj bütünlüğü ile yeni bir anlayışa taşıması gerekmekte. Bir örnek, Türkiye terörle başarılı, etkin bir mücadeleyi yürütürken, Van'a gelen turist sayısı bir yılda 400 binlerden 850 binlere yükselmiş ve 505 bini yabancı. Mardin'de 83 binden 192 bine... Türkiye'nin 2023- 2025 döneminde 1 trilyon dolara yükselmesi beklenen sağlık turizminden yüzde 2 pay alması, 20 milyar dolar demek. Bu nedenle, yabancı hastalara vergi iadesi stratejik bir adım olacaktır, Türkiye lehine. Sektörün katma değer üretimini 12 aya yaymak adına, kayak (kış), golf, eko turizm gibi ürün çeşitlerini de göz ardı etmemek gerekiyor. Turizmin gelecek 10 ve 25 yılı adına, yeni yükselen coğrafyalar olan Doğu ve Güneydoğu Asya, Latin Amerika ve Afrika'daki yeni orta sınıfın Türkiye'yi bir turizm destinasyonu olarak tercih etmelerini sağlayacak pazar çeşitlendirmesi de kritik önemde. Sadece Çin ve Hindistan'ın sayıları 300 milyonu bulan yeni orta sınıfının Türkiye'yi tercih etmesi önemli bir hamle olacaktır. Turizm için inovatif işleri ve dijitalleşmeyi etkinleştirerek, 2023'te 50 milyar dolar hedefini 10 milyar dolar daha ileriye taşıyabiliriz.
Türkiye, 10 yıldır, ardı ardına tarihi olduğu kadar, bölgesel ve küresel ölçekte stratejik öneme sahip projelere imza atmakta. Avrasya'nın küresel ekonomi-politiğinin yeni 'çekim merkezi' olduğu ve küresel üretim ve talebin artık bu coğrafyada yoğunlaştığı gerçeği ile Türkiye'yi 'oyun kurucu' ülke olarak bölgesinde öne çıkaracak projelerden biri daha hayat buldu. Cumhuriyet'in 94. yılının ve Kars'ın düşman işgalinden kurtuluşunun kutlandığı bu hayli anlamlı günlerde, Bakü- Tiflis- Kars (BTK) demiryolu hattının resmen hizmete girmesi, Türkiye açısından, bölgesindeki 1. ve 2. kuşak komşu ülkelere de zenginleşmeleri adına önemli fırsatlar sunması anlamına geliyor. Çin'in 21 trilyon dolarlık bir ekonomik değeri kucaklamayı hedefleyen 'kuşakyol' projesinde, BTK'nın hayata geçirilmesi, Türkiye'nin bu küresel projede ilk inisiyatif alan ülke olduğu anlamına da geliyor. Türkiye, Orta Asya Türk Cumhuriyetleri'ne, bu proje ile Mersin, İskenderun ve Antalya limanlarından, Ortadoğu, Körfez ve Kuzey Afrika'ya açılabilme imkânı da sunuyor. BTK'nın etkisini güçlendirecek en kritik husus, Türkiye'nin Kars, Trabzon, Konya, Antalya, Mersin ve İskenderun arasında hızlı tren ağını da güçlendirmesini gerektirmekte. Bu durum, Türkiye açısından hem bölgesel mal, hem de turizm gibi hizmet ticareti hacminin katlanması anlamına gelmekte. AK Parti döneminde, Türkiye açısından sayısız başarının en önemli sacayaklarından biri illerin erişilebilirliği. Türkiye, otoyol ve duble yollarla, hızlı tren projesi ile, hava limanlarıyla, tarihi bir erişilebilirlik sıçraması yaşadı ve Türkiye Ekonomisi 230 milyar dolardan, 830 milyar dolara yürüdü. Bu başarıya önemli katkı sağlamış illerden biri olan Konya'da, Türkiye'nin küresel rekabetteki konumu ve illerin gelecek stratejileri adına, Turkuvaz Medya olarak, Sabah markası altında 'il strateji' toplantılarının ilkini de, 'Konya'da Sabah' ile başlattık. Kültür ve Turizm Bakan Yardımcısı Hüseyin Yayman'ın da katıldığı toplantıda, Valimiz ve Büyükşehir Belediyesi Başkanımızla, Konya'nın 'sert' ve 'yumuşak' güç unsurlarını masaya yatırdık. Sanayi, Tarım, Eğitim, Kültür ve Turizm sacayakları ile Konya'nın 'elmas' modeli ile, önümüzdeki 10-25 yılı nasıl kurgulayacağını, küresel rekabet konumu açısından, 6'ncı sıradaki konumunu nasıl yukarıya taşıyabileceğini konuştuk. BTK'nin yeni 'İpek Yolu' projesindeki konumu, İpek Yolu'nun kavşak noktası olan Konya'ya da önümüzdeki dönemde, başta lojistik ve ulaşım, yeni sektörler üzerinden önemli katkı sağlayacak.
1970'ler gelişmekte olan ekonomilerin (GOE) kredi kullanmaya teşvik edildiği, hatta emredildiği bir dönemdi. Daha 1982'de, Latin Amerika'nın başı çektiği, Türkiye'nin kısmen geriden geldiği bu süreçte, GOE'lerin kredi borcu 600 milyar doları bulmuştu. 1990'da, Soğuk Savaş'ın bitimiyle birlikte, GOE'lere kredi satma daha da hız kazandı. GOE'ler, bir tarafta uluslararası bankalar, bir tarafta uluslararası derecelendirme kuruluşları, bir taraf ta ise bu ülkeleri adeta borçlanmaya teşvik eden IMF'den oluşan bir 'şeytan' üçgeninin içine düşmüşlerdi. Türkiye'nin bu 'şeytan üçgeni'nden kendini kurtarması adına ilk hamleyi Özal yapmıştı. İkinci hamleyi, kalıcı bir başarıyla Cumhurbaşkanı Erdoğan attı. 1990'larda, uluslararası düzeyde ekonomi- finans haberciliği ve küresel finans piyasaları verilerini bilgisayar terminalleri üzerinden pazarlamak yaygınlaştı ve yukarıda ifade ettiğimiz 'şeytan üçgeni'ne bir süre sonra uluslararası ekonomi medyası ve haber terminalleri de dahil oldu. Önce, gelişmekte olan ülke aşırıya kaçacak övgülerle, uluslararası bankalardan kredi kullanmaya teşvik ediliyor; ardından, krediler ödenemeyecek hale gelince, aynı 'vahşi' mekanizma devreye girerek, ülkenin derecelendirme notu indirilerek, ülke IMF ile masaya oturmaya zorlanarak, uluslararası medyanın da negatif haberleri de devrede olmak suretiyle, söz konusu gelişmekte olan ülkenin borçları çok daha yüksek 'faizlerle' yeniden yapılandırılıyordu. Başta, Latin Amerika, bu kıskacın içine düşürülmüş tüm ülkeler, 1990'larda Türkiye, trilyonlarca dolarlık 'faiz' ödediler. Türkiye 1994 ve 2001'de iki ağır kriz geçirdi ve toplamda 180 milyar dolar fakirleşti. Bu vahşiliğe bendeniz ad bulmaya çalışırken, Türkiye Katılım Bankaları Birliği Başkanı ve Albaraka Genel Müdürü Melikşah Utku imdadıma yetişti ve 'kreditokrasi' kelimesini kullandı. Elbette, 1980'lerden itibaren IMF, uluslararası bankalar, derecelendirme kuruluşlarının oluşturduğu bu 'vahşi' yapı 'kreditokrasi'ydi ve Türkiye'yi 2008 küresel finans krizinde 'kreditokratlar'ın elinden kalıcı bir şekilde Cumhurbaşkanı Erdoğan kurtardı. Bugün, Gezi olaylarından bu yana yürütülen 'hain' operasyonları, bu operasyonlarla eşzamanlı olarak döviz kurlarında yaptıkları manipülasyonları kullanarak, ekonomi çevrelerimizi korkutup, uluslararası yatırımcılara da batı ekonomi medyasıyla negatif mesaj verip, Türkiye'yi 'kreditokrasi'nin ağına yeniden düşürmek istiyorlar. Bu tuzağı görelim; kur ve faiz manipülasyonuna izin vermeyelim. Türkiye kreditokrasiye yenilmeyecek.
2008 küresel finans krizi, sanayinin ülke ekonomisinin ekonomik ve siyasi krizlere karşı dayanıklılığı, istihdama katkısı açısından ne kadar hayati önemde bir sektör olduğunu bir kez daha hatırlattı. Küresel finans krizi sonrası, 3 kritik önemde sektör olarak, sanayinin milli gelire katkısının yüzde 25, tarımın yüzde 10 ve inşaat sektörünün yüzde 7'nin altına inmemesi gerektiği bir kez daha tescillendi. 2008 küresel finans krizi, aynı zamanda dünya mal üretiminde öne çıkan ve ağırlığını artıran Asya ekonomileri ile, bir zamanlar dünya ekonomisinin hâkimi konumunda olan gelişmiş ekonomiler arasındaki sınai-teknolojik modernizasyon yarışını, bu yarışın tetiklediği küresel dönüşümü ve doğal olarak, dünyada sanayinin yeniden yapılandırıldığı bir ortamda, Türkiye'nin ciddi bir atılım gerçekleştirebilmesi adına, gerekli koşulları bir araya getirme hedefini de öne çıkardı. Üç değer verdiğim akademisyen, Nurullah Gür, Sadık Ünay ve Şerif Dilek'in 'Sanayiyi Yeniden Düşünmek' adlı çalışmaları, zamanlama açısından çok doğru bir anda yayınlandı ve bilhassa, yarın SETA İstanbul'da saat 14'teki panele katılmanızı hararetle öneririm. Özellikle son 10 yılda hızlanarak, Batı ile Doğu arasındaki ekonomik gelişmişlik farkının azalması ve zenginliğin tekrardan Doğu'ya kayması endişesi, batılı gelişmiş ülkeleri pozisyonlarını korumaya yönelik adımlar atmaya sevk ediyor. Başta Türkiye, Avrasya'ya ilham veren, 'oyun kurucu' gücünü artıran ülkeleri, batı medyasının algı operasyonları ile kıskaca alma, ekonomik tehditler, ne acıdır ki bu korumacılık tedbirlerinde öne çıkıyor. Türkiye'nin Soğuk Savaş ve ardından gelen 1990'lı yıllarda, gelişmekte olan ülkelerde, Çin ve Güney Kore örneklerinde gözlenen teknolojiye dayalı sanayileşme hamlelerini ıskalamış olması, 21. yüzyılda aradaki farkı kapatmak için, iş dünyasına ve bizlere önemli bir mücadele görevi yüklüyor. Yazarlarımız, Türkiye'den Almanya'dan son teknoloji makineler, Japonya'dan da robotlar ithal ederek sanayide dönüşümü gerçekleştiremeyeceğinin altını çiziyorlar. Bu nedenle, öncelikle Türkiye'nin sanayide teknolojik dönüşümü tetikleme adına verdiği teşviklerde dağınıklığı giderecek bir odaklanma ve koordinasyona şiddetle ihtiyaç var. Çarşamba günkü yazımızda belirttiğimiz noktadan hareketle, 3 bilim adamımız da girişimciler ve meslektaşları için kurumsal altyapının, mülkiyet hakları ve patent haklarının sıkı bir şekilde korunduğu, aşırı bürokrasinin ortadan kaldırıldığı bir ekosistem öneriyorlar. Detayları için yarın SETA İstanbul'a bekliyoruz.
Yazarlarımız, Türkiye Ekonomisi'nin 2023, 2053 ve 2071 hedeflerinin başarısına yönelik yol haritasını, kriterleri Türk Ekonomi Yönetimi'nde 'uyum, inanç ve sıkı çalışma'nın yanı sıra, Akıl Çağı veya Dijital Çağ olarak tanımladığımız önümüzdeki 25 ile 50 yıllık dönemin gereklerini yerine getirecek bir strateji ve politika üretme süreci olarak da tanımlamaktalar. Türkiye'nin bilim ve teknoloji alanında önümüzdeki 25-50 yıl için nasıl bir strateji oluşturacağı, bu stratejiye bağlı olarak üretilecek politikalar kritik önemde. Türkiye Ekonomisi'nin sürdürülebilir büyüme performansı da, yüksek büyüme hızıyla dünya ekonomisindeki iddiamızı sürdürebilmemiz de 'bilgi ekonomisi'ne dayalı 'dijital kalkınma' ile mümkün olabilecek. Bu nedenle, KOBİ'lerimizi dijital çağa hazırlamak, onları yüksek teknoloji üreten girişimcilere dönüştürmek Ekonomi Yönetimimizin öncelikleri arasında olmalı. Bu da, Prof. Dr. Davut Kavranoğlu'nun altını ısrarla çizdiği üzere, Türkiye'nin bilim ve teknolojide, yapay zekâdan, her şeyin internetine, büyük veriden bulut sistemlerine, dijital çağın gereklerine bir 'sistem' değişikliği ile, topyekûn bir 'anlayış', bir 'bakış açısı' değişikliği ile yaklaşmasını gerektirmekte. Bugün, marka ve pazar değerleri 100 milyar doların üzerindeki tüm teknoloji şirketleri işe KOBİ olarak başladılar ve onları var eden ekosistemdeki imkânları kullanarak ve 'inanarak' başardılar. Türkiye de, 2023'ten 2071'e, dünya ekonomisindeki iddiasını sürdürebilmek adına, dijital çağın gerektirdiği teknoloji alanlarında yatırım yapacak girişimcileri, gençleri, KOBİ'leri ortaya çıkarmak adına, ideal, destekleyici başlangıç (startup) ekosistemi oluşturmak zorunda. Bu ülkenin bilim adamları, düşünce adamları olarak, gençlerimize, KOBİ'lerimize, girişimcilerimize; birincisi, yazılım ve donanım boyutunda müşterilerine nasıl ulaşacaklar, nasıl bulacaklar; ikincisi, yeteneklerini nasıl pazarlamalılar; üçüncüsü, diğer girişimcilerden onların başarılarının ana noktalarını nasıl öğrenmeliler ve dördüncüsü, işlerini, projelerini geliştirmek adına kendilerine yeni yatırımcılar bularak, işlerinin büyümesini nasıl finanse edecekler; bu konuda el vermemiz, yol göstermemiz gerekiyor. KOBİ'lerimizi dijitalleştirmek, Türkiye'yi havacılık ve uzay teknolojilerinde, bilişim teknolojilerinde, savunma ve enerji teknolojilerinde iddialı bir ülke yapmak, Türkiye Ekonomisi'ni önümüzdeki 25-50 yıl, dünya ekonomisinde ilk 10'a taşıyacak bir süreç. Bu da yerli- milli üretim, yazılım ve donanım teknolojileriyle ancak yakalanabilecek bir başarı. Türkiye'nin geleceği teknolojiyi satın almaktan değil, yerli- milli teknoloji üretmemizden geçiyor.
Ellerinden kayıp gitmekte olan dünya ekonomi- politiğinde yeniden hâkimiyet elde etmeye çalışan kimi ülkelerin, uluslararası yapıların bel bağladıkları konu Avrasya'da istikrarsızlık. Avrasya'da işbirliği fırsatlarını, 'kapsayıcı' bir kalkınma adına birlikte yürütülecek projeleri önlemenin yolunun Avrasya ülkeleri arasında gerginliği, huzursuzluğu artıracak nifak tohumları ekmekten, 'laboratuar' ortamında üretilmiş terör grupları ile bölgeye zerk edilecek istikrarsızlık ve tehditlerden geçtiğini düşünmekteler. Cumhurbaşkanı Erdoğan'ın liderliğinde, Türkiye 'birlik ve beraberliği' ile Avrasya'da işbirliği fırsatlarını gündeme getiriyor, 'birlikten kuvvet doğar' prensibi ile, Avrasya ülkelerini beraberce 'hak ve adalet' aramaya davet ediyor. 'Güçlü' olanın değil, 'adaletli olanın', 'hak arayanın', 'kapsayıcı olanın' haklı olduğu yeni bir 'dünya' talep ediyoruz. Türkiye, uzun zamandır, Karadeniz Ekonomik İşbirliği Teşkilatı'yla ve D-8 Gelişen Ülkeler Teşkilatı'yla, bu konudaki çabalarında, proje becerisinde ne derece samimi ve başarılı olduğunu gösterdi. Acıdır ki, rahmetli Turgut Özal ve rahmetli Necmettin Erbakan'ın o dönemki çabalarını, bizzat kendi içimizdeki bazı aklı evveller 'Türkiye kim oluyor ki' diye küçümsediler. Bugün ise, Cumhurbaşkanı Erdoğan ve ekibinin 15 yılda Türkiye'yi bölgesinde ve küresel ölçekte getirdiği ekonomipolitik güç seviyesi, Türkiye'nin gereken dinamizmi yakaladığında, öncülük ettiği işbirliği projelerinden nasıl katma değer çıkarılabileceğine, Avrasya'yı 'kapsayıcı' bir kalkınma modelinin çıkarılabileceğine işaret ediyor. Cumhurbaşkanı Erdoğan'ın D-8 Zirvesi'nde belirttiği gibi, teşkilat kurulurken, savaş yerine barış, çatışma yerine diyalog, çifte standart yerine adalet ve kalkınma, üstünlük yerine eşitlik, sömürü yerine paylaşım, baskı ve tahakküm yerine insan hakları, özgürlük ve demokrasinin hâkim olması tahayyül edilmişti. Bugün, daha yüksek katma değer üreten gelişmekte olan ülkeler karşısında bocalayan bir zamanların 'egemen'leri, 'bir-beraber' iken güçlü, coğrafyasına ilham veren ve 'kapsayıcı', 'oyun kurucu' bir Türkiye'den bu nedenle nefret ediyorlar. Cumhurbaşkanı Erdoğan'ın D-8 Zirvesi'nde önerdiği 'Takas Odası' ve 'Proje Destek Fonu' bu açıdan çok önemli. Katalonya'dan İskoçya'ya, İtalya'nın Lombardiya ve Veneto bölgelerinden Belçika'da Flamanlar'a, Almanya'nın Bavyera'sından Fransa'nın Korsika'sına, Avrupa 100 parçaya bölünme tehdidi altındayken, 'bir-beraber' Türkiye'nin Avrasya'nın en etkili 'ilacı' olduğunu unutmayalım.
Türkiye'nin ihracat gelirinin halen ağırlıklı bir bölümü euro, ithalat ödemeleri ise dolar cinsinden. Euronun değer kazanması işimize geliyor. 2014'ün ilk çeyreğinde, euronun 1.40 dolara kadar yükselmesi, Türkiye'nin ihracatına da olumlu yönde yansımıştı. Nitekim o yıl Türkiye'nin ihracatı 157.6 milyar dolarla, Cumhuriyet tarihi rekoru kırdı. 8.7 milyar dolarlık bavul ticaretini de eklersek 165.5 milyar dolar. 2015 ve 2016'da euro-dolar paritesi 1.05 ile 1.15 dolar arasında dalgalandı. Euronun yüzde 21 değer kaybetmesi ve Türkiye'den ithalat yapan ülkelerin petrol fiyatlarındaki gerilemeyle para kaybedip, bizden ithalatı kısmaları ile ihracatımız 2016'da 142.5 milyar dolara kadar geriledi. 2017'de ise, euro dolar karşısında 1.06 dolardan 1.20 dolara kadar yükselince, Türkiye'nin ihracatı da yeniden 154 milyar dolara doğru hamle yapmış oldu. Euronun değerinin ne olacağı, euro-dolar paritesinin seyri, hem ihracatçımız, ithalatçımız için, hem de reel sektör ve bankalarımızın yabancı para cinsinden kredilerinin yönetimi açısından hayli önemli. Bu yıl, euro dolar karşısında zayıf seyretmeyi sürdürseydi, euro cinsinden faiz oranları da düşük olduğundan, euro cinsiden borçlanmak daha avantajlı gözüküyordu. Ancak, euro dolar karşısında değer kazanınca, euro-TL'de 4.3 TL'nin üstüne kadar geldik. 2018'in ilk 4 ayı için de euro-dolar paritesinde 1.22- 1.27 doların dahi test edilebileceği ifade ediliyor. Bununla birlikte, ABD Doları'nın yeniden güçleneceği bir döneme de giriyor olabiliriz. Çünkü FED'in aralık ayında bir, 2018'in ilk 4 ayında da bir kez olmak üzere, en az 2 kez faiz artırması ve bilanço küçültmeye başlaması halinde, euro-dolar paritesinin önce 1.16-1.12 dolar; sonrasında 1.12-1.08 dolar bandına geri dönmesi ihtimali de kuvvetli. Kaldı ki, Başkan Trump'ın vergi reformu 2017 sonuna kadar Kongre'den geçerse, vergi oranlarındaki büyük indirimlerin de ABD'ye küresel sistemden yüklü miktarda dolar dönmesine sebep olabileceği değerlendiriliyor. Bu nedenle, ECB'nin 26 Ekim'de, FED'in de 1 Kasım'da açıklayacakları para politikası kararları kritik önemde. ECB yıl sonunda bitecek 60 milyar euroluk tahvil alım programını devam ettirmezse, parite 1.12-1.16 dolar bandına oturabilir. FED'in faiz artırımları ve bilanço küçültme adımları ile birlikte, ECB de 30 milyar euro düzeyinde tahvil alımını sürdürmeyi tercih ederse, 2018 doların güçlendiği ve dolar cinsinden borçlanma maliyetlerinin daha da artacağı bir yıl olacaktır.
2013 yılının hemen başında 120 dolara yakın bir düzeydeki petrolün varil fiyatı, Rusya ve Körfez ülkeleri için hem ekonomik, hem de siyasi güç anlamına gelmekteydi. Ancak, hem dünya ekonomisiyle ilgili artan endişeler, hem de küresel petrol arzı ile talebi arasındaki dengesizlikle, fiyat 2015'e 57 doların altında girdi. O noktada, ABD'nin küresel enerji oyununa net ihracatçı ülke olarak dahil olmasının etkisiyle ve Körfez ülkeleri, Rusya ile ABD arasında tırmanan enerji savaşıyla, 15 Mayıs 2015'te 67 doları gören petrol fiyatı, 15 Ocak 2016'da 29 dolara kadar ciddi bir çöküş yaşadı. Küresel ekonomi çevrelerini şok eden petrol fiyatlarındaki bu 90 dolarlık çöküş, Avrasya'ya yönelik politikaları konusunda itirazları, karşı politikaları ve rekabeti bertaraf etmek isteyen Obama yönetimi ile Körfez ülkeleri ve Rusya arasındaki gerginliği de ciddi manada tırmandırdı. Ancak, Obama yönetiminin petrol fiyatını 30 doların altına kadar çökerten stratejisi ABD enerji şirketlerini de iflasın eşiğine sürükleyince, ABD politikasına ayar çekti ve petrol fiyatları 2016'da önce 40 doların, ardından 50 doların üzerini gördü. Bugün ise, Kuzey Irak'taki gayrimeşru bağımsızlık referandumu ve Türkiye, İran ve Merkezi Irak Yönetimi'nin Irak Kürdistan Özerk Bölgesi'ne yönelik izolasyon stratejisiyle, 3 yıl sonra, ham petrolün varil fiyatı yeniden 60 dolara doğru yürüyor. Irak Kürdistan Bölgesel Yönetimi (IKBY) ve Başkanı Barzani kendi bacağına kurşun sıkmış durumda. Çünkü IKBY'nin referandum gerginliği öncesi ihraç ettiği günlük 565 bin varil, Katar'ın günlük ihracatına eşit olacak kadar kritik önemdeydi. Ve şaşırmayın, 565 bin varilin 135 bin varili İsrail'e, 125 bin varili İtalya'ya, 85 bin varili Yunanistan'a, 60 bin varili Hırvatistan'a, 55 bin varili ise İspanya'ya ihraç edilmekteydi. Türkiye'nin vanayı kapatmasından kimin hoşlanmayacağı belli. Merkezi Irak Yönetimi'nin petrol bakanı Al-Luebi, IKBY'den Türkiye'ye uzanan boru hattını by-pass etmek adına, başka bir boru hattının onarılmaya başlanacağını şimdiden açıklamış durumda. Kuzey Petrolü Şirketi'nce onarılacak yeni boru hattı ile Kerkük-Ceyhan hattından günde 400 bin varillik sevkiyat için çalışmalara başlandı bile. Bölgede çalışan DNO ASA, Genel Enerji ve Gulf Keystone Petroleum'un yanı sıra, Rusya Gazprom Neft ve Rosneft ve Chevron gibi bölgeyle ilgilenen şirketlerin, Akdeniz'de petrole ihtiyacı olan ülkelerin ve Avrupa'daki rafinerilerin kaderi Türkiye'nin elinde. Türkiye'nin izleyeceği politika ve strateji küresel petrol fiyatlarını da şekillendirecek.
Son yayınlanan Uluslararası Para Fonu (IMF) Dünya Ekonomik Görünüm Raporu, 2017 sonunda 79.3 trilyon dolara ulaşması beklenen dünya milli gelirinin, 2018'de 84.4, 2022'de ise 103.2 trilyon dolara ulaşacağını gösteriyor. 2017- 2019 arası 11 trilyon dolar büyümesi beklenen dünya milli geliri, enflasyondan arındırılmış, yani reel olarak yüzde 3.4 ile 3.7 arası büyüyecek. Bunun anlamı, 2017- 2019 arası, enflasyondan arındırılmış olarak, reel, yani gerçek manada dünya ekonomisinin fazladan 6.5 trilyon dolarlık katma değer üreteceği. Düşük yoğunluk bir '3. Dünya Savaşı'nın, Kuzey- Kuzey İttifakı ile Güney-Güney İttifakı arasındaki küresel kapışmanın özü de burada düğümleniyor. Çünkü, Çin, Hindistan, Endonezya, Güney Kore, Türkiye, Brezilya, Meksika, İran ve Rusya, söz konusu 6.5 trilyon dolarlık, gerçek, kemiksiz, enflasyondan arındırılmış katma değerin yüzde 54'ünü üretiyor olacaklar. Oysa Kuzey-Kuzey İttifakı'nın parçaları olan ABD, Euro Bölgesi, Kanada ve Britanya sadece yüzde 29'unu... IMF'nin verileri, dünyanın toplam milli gelirinin yüzde 41.8'inin 39 gelişmiş ülke, yüzde 58.2'sinin ise 154 gelişmekte olan ülke tarafından üretildiğini göstermekte. Dünyada katma değer artık gelişmekte olan ekonomilerce üretiliyor ve uluslararası ekonomi-politikte, küresel siyasette gelişmekte olan ekonomiler hak ettikleri ağırlık için mücadelelerini hızla güçlendiriyorlar ve asla artık geri adım atmak niyetinde değiller. Bu nedenle UNESCO'dan Filistin'i destekleyici karar çıkıyor. Bu nedenle, İsviçre ve Avusturya'nın IMF İcra Direktörleri Kurulu üyeliğini bırakmaları istendi ve 8 Avrupa ülkesini temsilen, Türkiye 2014'ten beri İcra Direktörü. Çin ve Hindistan, IMF ve Dünya Bankası gibi kuruluşların artık başkanlığını talep ediyor ve bu talep o kadar ciddi bir baskıya sebep olmuş durumda ki, Temmuz 2012'de, kuruluşundan bu yana ilk kez, beyaz Anglo-Sakson bir başkan yerine, ABD G. Kore kökenli Jim Yong Kim'i teklif etti. 2017-19 döneminde üretilecek küresel ölçekteki 6.5 trilyon dolarlık reel milli gelirin yüzde 1.2'si, yani 78 milyar doları Türkiye'den sağlanacak. Bu nedenle, bitirdiğimiz hafta gerçekleşen IMF-Dünya Bankası sonbahar toplantılarında, Türkiye'nin hem büyüme başarısına, hem yapısal reformlarla ilgili kararlılığına, hem de Türkiye'ye gelen çok sayıda sığınmacı için uygun ekonomik şartların oluşturulmasına övgü vardı. Geleceğin küresel ekonomi- politiğinde ağırlığını hızla artıran Türkiye için uyanık olmamız, birlik olmamız ve sürekli strateji üretmemiz gerektiğini asla unutmayalım.
Türkiye Ekonomisi'nin bugün ve geleceğine duyulan güvenin göstergelerinden biri yabancı yatırımcıların Türk yatırım araçlarına duydukları ilgi ve aktardıkları kaynağın büyüklüğü. 15 Temmuz hain darbe girişimi, ardından Fırat Kalkanı, Türkiye-ABD ilişkilerinde zor etaplar ve son olarak, Türkiye ile Almanya arasında yükselen gerginlik. Geçtiğimiz temmuzdan bu yana geçen 15 ay içinde, yabancı yatırımcılar 2016'da hisse senedi ve Türk tahvillerine net 1.5 milyar dolarlık yatırımın üzerine, 2017'nin 9 aylık döneminde hisse senedine 3.1 milyar dolar, tahvillerimize de 7.6 milyar dolar yatırım gerçekleştirmişler. Yabancıların 2017'deki 10 milyar doları aşan pozitif yöndeki net portföy hareketleri ile, yabancıların hisse senedindeki toplam yatırımları 2016 sonunda 35.5 milyar dolar iken, 54.8 milyar dolara, devlet iç borçlanma senetleri, yani hazine tahvillerindeki toplam portföy büyüklükleri de 26.7 milyar dolardan 31.6 milyar dolara yükselmiş. Türkiye'de mevduat dahil, tüm tasarruf araçlarındaki yabancı sermaye yatırım büyüklüğü ise, 2016 sonunda 94 milyar dolar civarındayken, 123.6 milyar dolar düzeyine ulaşmış durumda. Bu rakam, 2014 sonundan bu yanaki en yüksek seviye. Vize gerginliği ve İdlib Operasyonu'nun öncelikli gündem maddelerini oluşturduğu bir konjonktürde, finans piyasalarının kısa süre içinde yeniden kendilerini dengelediğini gözlemliyoruz. Avrasya'nın bugün ve gelecekte, küresel ekonominin sıklet merkezini oluşturacağı bir dünyada, yerli-milli teknoloji hamlelerini, ulaştırma, enerji gibi uzun vadeli alanlarda mega projeleri sürdüren Türkiye, ülke ekonomisinin sürdürülebilir ve kapsayıcı büyüme başarısını kalıcı kılacak stratejiler üzerinde çalışmaya yoğunlaşmış durumda. 2030'a kadar genç ve dinamik nüfusunu artırmayı sürdürecek, 2050'de 90 milyon civarındaki nüfusu ile Avrasya'da ağırlığını hissettirecek olan Türkiye, dünya GSYH'sındaki payını önce yüzde 1.5'e, ardından da yüzde 3 düzeyine taşıyacak. Pek çok uluslararası kurum raporlarında yer alan bu olumlu projeksiyonlar, doğal olarak 'cesaretlendirici' gelecek için yoluna inançla, kararlılıkla devam eden Türkiye'nin bugün ve geleceğine yatırım yapmak noktasında, yabancı sermayeyi motive ediyor. Stratejimiz, Avrasya'da 'oyun kurucu' gücünü artırmayı sürdüren Türkiye'nin bölgesindeki tartışılmaz ağırlığından duyulan rahatsızlık nedeniyle yaşanacak siyasi gerginlikleri, Türkiye'nin ekonomi alanındaki sürdürülebilir başarılarının gölgesinde bırakmak olmalı.
Kapitalist sistemin çıkışı merkantilist felsefeye dayanır. Devletin kontrolünde bir ekonomi, sermaye sınıfının beklentilerine göre kurgulanmış bir siyasi-askeri yönetim modeli. Merkantilist felsefe bu temel sacayakları ile sömürgecilik hareketinin de kilometre taşıdır. 2. Dünya Savaşı klasik sömürgecilik hareketini sonlandırmış gibi gözükse de, Soğuk Savaş ile birlikte, ABD'nin mutlak hegemonyasında yeni bir düzenin kurulma süreci başlamıştı ve Kuzey- Kuzey İttifakı, ABD'nin liderliğinde, 'yeni model sömürgecilik' ile gelişmekte olan ülkelerin ucuz kaynaklarını ve işgücünü kullanarak, katma değer üretmeyi ve zenginleşmeyi sürdürdüler. Ancak, Soğuk Savaş'ın bitimiyle birlikte, önde gelen gelişmekte olan ülkelerin dünya ekonomisindeki iddiası ve ağırlığı hızla artmaya başladı ve aralarında Türkiye'nin de yer aldığı 10 önde gelen gelişmekte olan ekonomi kendi yerli-milli teknoloji ve ar-ge süreçlerini hızlandırarak, gelişmekte olan tüm ülkelerin önünü açtılar. Bugün, neo-liberal anlayışa dayalı politikalar, beşeri kalkınmayı göz ardı eden küresel stratejiler büyük bir tıkanmayla karşı karşıya. İktisadın insanı merkezine almış bir bilim dalı olduğunu hatırlar isek, Kuzey-Kuzey İttifakı'nın beşeri kalkınma ve insani değerleri yeterince içselleştirmeyen, samimi temellere oturmayan ekonomi-politik ilişkileri tıkanmış durumda. Çin, Hindistan, Brezilya, Rusya, Türkiye, Güney Kore, Meksika, Endonezya, Nijerya gibi ekonomilerle, artık dayatıcı, emredici tarzda ekonomi-politik ilişki yürütmek, 'biz böyle düşündük; siz de uyacaksınız' demek ihtimal dahilinde bile değil. İktisadın merkezindeki insan davranışlarının, toplumların bireysel ve kütlesel karar süreçlerinin ve sosyal tercihlerin ekonomi-politik sonuçları, son 10 yılın ve gelecek 25 yılın en temel konu başlığıdır. Nobel Ekonomi Ödülü de, tam da bu nedenle, Davranışsal İktisat'a vakfettiği çalışmalarıyla Richard Thaler'e verildi. ABD'nin 'vize gerginliği' ile hedefi, Cumhurbaşkanı Erdoğan ve Hükümet üzerinde ciddi bir baskı oluşturmak ise, Washington'un koridorlarında, odalarında, düz matematik mantığı ile atılan adımlardan bir sonuç çıkacağını beklemek stratejik bir hata olabilir. Türkiye'nin 67 yıldır, Kore Savaşı'ndan bu yana, müttefikleri için ödediği net bir bedel var. Bu coğrafyanın kodları, samimi, dürüst ilişkilere dayalıdır. ABD Türk halkına yönelik tarihi bir samimiyet testinden geçiyor. Sosyo-ekonomik ve sosyopolitik gerçeklere aykırı her hareketin telafisine 10 yıl bile yetmeyebilir.
Cumhuriyet tarihinde 3. kez, bir lider, Cumhurbaşkanı Erdoğan, 2023, 2053 ve 2071 için Türkiye'nin uzun soluklu ve her türlü senaryoyu gözeten stratejiler oluşturması gerektiğinin ısrarla altını çiziyor ve bu amaçla Türkiye'nin etkin, vizyoner kadrolar oluşturmasına öncülük ediyor. Acıdır ki, kendini entelektüel zanneden kimileri, ifade edilen tarihlere yönelik strateji oluşturma gayretlerini ütopik çabalar olarak tanımlama acziyeti içindeler. Oysa Dünya Bankası'nın 2100 küresel nüfus projeksiyonu çalışması, Kuzey- Kuzey İttifakı'nın bir dönem birlikte götürüp, bugün birbirlerine düştükleri en temel konunun küresel ekonomide 2100'e kadar devam edecek yeni ekonomik fırsatlara yönelik pozisyonlanma olacağına işaret ediyor. Ve Türkiye'nin jeo-stratejik ve jeoekonomik konumunun 2100'e kadar sürecek küresel pozisyonlanmadaki imkânları, avantajları o kadar güçlü ki, kimi ülkeler çıldırmışçasına bir düşmanlıkla, sahip olduğumuz avantajları yok etme gayretindeler. 2100 dünyasında, 11.2 milyara ulaşacak dünya nüfusunun 4.9 milyarı Asya'da, 4.4 milyarı ise Afrika'da yaşayacak. Nüfusu 5.3 milyarı gördükten sonra, hızla yaşlanma sürecine giren Asya nüfus kaybederken, Afrika 4.4 milyar nüfusa hiç ara vermeden yükselecek. Kuzey-Kuzey İttifakı 1 milyar nüfusu zor bulurken, Latin Amerika tek başına 720 milyon nüfusa sahip olacak. Dünya ekonomisinin önde gelen ekonomileri ve şirketleri varlıklarını sürdürebilecekler ise, Asya ve Afrika'da iddialı olmaları gerekecek. Türkiye'ye sosyo- politik, sosyo- kültürel açıdan özel ilgisi ve sempatisi olan Asya, Afrika ve Latin Amerika'nın gelecekteki nüfus gücü, Türkiye'yi, kuracağı güçlü ekonomi- politik bağlarla, dünya ekonomisinde ilk 10'a taşıyacak bir potansiyele işaret ediyor. Zaten, bu nedenledir ki, Güney- Güney İttifakı ve Şangay İşbirliği Örgütü, Türkiye'ye daha fazla işbirliği çağrısı yapmakta. Çin'in 1 trilyon dolar yatırım hedeflediği 'Kuşak- Yol' projesini birileri 20- 30 yıllık bir proje olarak tanımlama hatası ve cehaleti içindeyseler, Çin'in esas 2100 dünyasına oynadığını acilen idrak etsinler. Ve Türkiye'nin stratejik konumu için nasıl daha seri, daha etkili çalışmamız gerektiği de net olarak ortaya çıkıyor. Kuşak- Yol Projesi, Türkiye ile İran, Rusya ve Irak arasında da işbirliğini gerektirmekte. Kuzey- Kuzey İttifakı'nın, Orta Doğu'daki ortakları ile birlikte, Kuzey Irak'ta 'gayrimeşru' bir referandumu tetikleyerek, 2100 dünyasına yönelik, elinden kayan fırsatlara, katma değere 'can havliyle' tırnaklarını geçirmesine çok mu şaşırıyoruz?
Avrupa'nın uygarlık tarihi açısından sicili hayli sıkıntılı. 19. yüzyılda doruk noktasına ulaşan sömürgecilik tarihi, Avrupa ülkeleri açısından insanlık adına unutulması zor, zihinlerden kazınması imkânsız pek çok insanlık trajedisi ile pek çok vahşet dolu olayla boğazına kadar dolu. Tüm bu insanlık trajedisi tablosunun üstüne, Britanya ile Almanya arasında, kapitalist sistemin liderliği adına yaşanmış olan ve milyonlarca insanın ölümüne, sakat ve evsiz kalmasına sebep olan iki dünya savaşı, bugün hâlâ jeo-politik savaşların, terör maşası ile yürütülen kanlı operasyonların devamına sebep olan derin krizlere de zemin oluşturmuştur. Her iki dünya savaşının tetikleyicisi ve başlangıç noktası olan Avrupa coğrafyasının, tüm bu insanlık trajedisinden gereken dersi olarak, 1945'ten itibaren, Avrupa'yı bir barış ve medeniyet coğrafyasına dönüştürecek adımlara yönelmesi tüm dünya için umuttu. Türkiye, Anadolu medeniyetlerinin beşiği ve Kuzey Mezopotamya'nın uygarlıklar mozaiğinin temsilcisi olarak, dünya medeniyetlerinin ve insanlık olgusunun tam merkezinde yoğunlaşmış bir kültür ve siyaset mirasıyla, 1959'da, daha medeni ve barışçıl bir geleceğe soyunmuş olan 'Birleşik Avrupa' projesine dahil olacak adımları atma kararı almıştı. Türkiye'nin AB projesine üyeliği, medeniyetler buluşması adına, Avrupa'nın bir 'barış coğrafyası'na dönüşme hedefi açısından, Türkiye'nin genç ve nitelikli nüfusu, dinamik ekonomisiyle Avrupa'ya kazandıracağı imkân ve fırsatlar açısından tartışılmaz önemdeydi. Nitekim AK Parti'nin 2002 sonunda iktidar olması ile, 2001'den itibaren başlamış olan ekonomik ve demokratik reform sürecinin olağanüstü hız kazanması sonucu, AB kurumlarının coşkusu ile de teyit edilebilecek bir kararlılık ile, 2005'ten itibaren Türkiye- AB tam üyelik müzakere süreci de başlamış oldu. Ne acıdır ki, 12 yıl içinde, bilhassa, küresel finans krizinin AB ekonomilerinde, Euro Bölgesi'nde sebep olduğu ekonomik tahribatın berbat yönetimi ile, Avrupa, 1945'ten itibaren ilk sıraya yerleştirdiği 'barış, insan hakları ve medeniyet' merkezi olma hedefinden hızla uzaklaştığı bir sürecin içine girmiş durumda. 4 milyon mülteciye kimseden yardım beklemeden kucağını, evini, imkânlarını açmış Türkiye ise, Anadolu'nun, Kuzey Mezopotamya'nın 'insani değerler hazinesi'ni yaşatmayı sürdürüyor. Irkçılık ve ayrımcılığın akıl almaz ölçüde güç kazandığı, empatinin hızla eridiği, hoşgörüsüzlüğün ve demokraside 'çifte standart'ın derinleştiği bir Avrupa, artık Anadolu'yu, Türkiye'yi hak etmiyor. Bu perspektifi de göz ardı etmeyelim.
Son küresel finans krizinin öne çıkardığı önemli detaylardan birisi, turizm sektörünün ekonomik dalgalanmalara karşı en iyi mücadeleyi veren sektörlerden birisi olduğu. Ekonomik İşbirliği ve Kalkınma Örgütü (OECD) Turizm Komitesi'nin 100. toplantısı, bu anlamda, 'Sürdürülebilir ve Kapsayıcı Büyüme için Turizm' teması ile Paris'te gerçekleştirildi. OECD'nin 20 kurucu üyesi arasında yer alan ve Turizm Komitesi'nin 1948'den beri üyesi olan Türkiye, turizmde ortaya koyduğu performansla dikkat çekiyor.
19. Yüzyıl'ın ortalarından bu yana dünya ekonomi-politiği, petrolle başlayıp, günümüzde nükleer, yenilenebilir, füzyon enerjisiyle süregelen acımasız ve kanlı bir rekabetin, savaşın içinde. Her iki dünya savaşının da tetikleyici unsurlarından biri konumunda olan enerji savaşı, ABD'nin kapitalist sistemin liderliğini 1941'de üstlenmesi ve 1950'den itibaren sömürgecilik hareketinin çözülmeye başlaması ile birlikte, büyük ölçüde durulmuştu. IMF, Dünya Bankası, Birleşmiş Milletler ve NATO'nun devreye girmesiyle, ABD Kuzey-Kuzey İttifakı'nın da patronu oldu. 2000'lı yılların başından itibaren yükselişe geçen Güney-Güney İttifakı ise, 2008 küresel finans krizi sonrasında, dünya ekonomi politiğindeki ağırlığını hızla artırmaya başladı ve 60 yıllık Kuzey-Kuzey İttifakı'nda çatlama ve çözülme belirtileri gözlemlemeye başladık. Bugün, ABD ile İngiltere ve AB arasında ticaret ve enerji savaşlarının hızlanmasıyla, çatlaklar derinleşiyor gözüküyor. Baltık Denizi doğalgaz hattı anlaşması ile ülkesi Almanya üzerinden Rusya'nın Avrupa enerji pazarındaki etkinliğine katkı sağlamış olan eski başbakanlarından Schröder, siyasi kariyeri sonrası Gazprom Avrupa'nın yönetim kurulu başkanı olmuştu. Schröder, geçtiğimiz hafta da Rusya'nın en büyük petrol üretici firması Rosneft'in Denetleme Kuruluna seçildi. Rusya'nın Doğu Ukrayna'daki askeri harekâtı nedeniyle, ABD ve AB'nin aldığı kararlar doğrultusunda, Rosneft, 2014 sonbaharından bu yana AB'nin yaptırım listesinde. Schröder ise, bu görevlerle Avrupa ve Almanya'nın enerji ihtiyacını güvence altına almaya katkı sağlamayı hedeflediğini belirtiyor. 44 yıl sonra, enerjideki ihracat yasağını kaldıran ABD ile Rusya arasındaki enerji rekabeti, Ortadoğu'dan Körfez'e, Orta Asya steplerinden Alpler'e kadar uzanmış durumda. Irak ve Suriye de kanlı enerji kapışmasından ne yazık ki nasiplerini almış durumda. ABD ile menfaatleri giderek ayrışmakta olan İngiltere ise hayli sessiz. Şimdi, ABD ile AB arasındaki ticaret savaşı tırmanırken, Boeing ve Kanadalı Bombardier arasındaki gerilim, İngiltere'ye de sıçramış durumda. Boeing'in şikâyetiyle ABD yönetiminin Bombardier jetlerine uygulama kararı aldığı yüzde 220'lik gümrük vergisi, Kuzey İrlanda'daki fabrikayı zora sokunca, İngiltere Savunma Bakanı da Boeing'in bu tavrına, savunma ihalelerinde sıkıntı yaşabileceği uyarısıyla cevap verdi. Kuzey-Kuzey İttifakı'nda menfaat çatışması tırmanırken, Rusya, Çin ve İran'la olası stratejik işbirliği fırsatlarını göz ardı etmeyelim.
Ekonomi, anti-mekanik, insanı merkeze yerleştiren bir bilim dalıdır. Neo-liberal anlayış, ne zaman üreticitüketici, piyasa ilişkilerini mekanik bir yapıya indirgemeye çalışmıştır, orada çuvallamıştır. 1929 Büyük Buhranı, 1970'lerdeki krizler ve son 2008'deki küresel finans krizinde bu hatanın ipuçlarını bulabilirsiniz. Bu nedenle, tüketicinin ekonomiye güveni, yaşam standardına yönelik beklentileri, ekonominin dinamikleri açısından, büyümenin motivasyonu açısından diğer parametrelerden önce gelir. Bu köşede, 1 yıldır pek çok defa dile getirdiğim gibi, tarihin en tehlikeli terör örgütlerinden biri olduğu pek çok yönüyle ortaya çıkmış olan FETÖ, 2006'dan bu yana tüketici güvenini kırılganlaştırmaya yönelik pek çok siyasi operasyonu, cinayetler dahil olmak üzere, acımasızca kullandı. AK Parti hükümetlerinin pro-aktif tedbirleriyle, 15 Temmuz hain darbe girişimi dahil bu saldırıların üstesinden başarıyla geldik. Tüketicinin ekonomiye duyduğu güven, yaşam standartlarına yönelik beklentisi, gelir dağılımıyla doğrudan bağlantılı. Ekonomik İşbirliği ve Kalkınma Örgütü'nün (OECD) raporları, Türkiye'nin son 30 yılda gelir dağılımını düzeltmede en iyi performansı göstermiş ekonomi olduğuna işaret ediyor. Bununla birlikte, bu başarının korunması ve iyileşmenin sürmesi daha da önemli bir sorumluluk. Konu, gelir dağılımındaki iyileşmenin sürdürülebilir kılınması ise, bunun en temel sacayaklarından birini hiç şüphesiz maliye politikası ve onun en önemli parçası olan vergi politikası oluşturmakta. Ekonomi Yönetimi'nin, Türkiye Ekonomisi'nin uluslararası ölçekteki algısı açısından mali disipline ciddi bir önem atfettiği aşikâr. Bununla birlikte, bütçe açığının AB bütçe açığı kriterinin yarısı bir seviyeye çekilmesi adına hayata geçirilecek vergi artışları, eğer hane halkı nezdinde yaşam standardını, gelir dağılımı algısını zedeleyici bir sonuca sebep olursa, hane halkı harcamalarındaki azalma ve tasarruf etme zorunluluğuna dair artan eğilim, büyümeyi de olumsuz etkiler. Bu nedenle, gerekçesi ne olursa olsun, 2018-2020 Orta Vadeli Program hedefleri kapsamında kamuoyu ile paylaşılan vergi düzenlemelerinden elde edilmesi düşünülen pozitif sonuç, her şeyden önce tedbirlerin algısının da iyi yönetilmesinden geçiyor. Kanaatim, açıklanan düzenlemeler bir kaç haftaya yayılarak izah edilseydi, kamuoyu algısı açısından daha yararlı olurdu. Bu noktada, söz konusu düzenlemelerin gelir dağılımına yönelik algıyı zedelemeyecek bir motivasyonla uygulanması hayati önem taşımakta. 2018-2019 gibi zorlu bir süreçte, kendi topuğumuza kurşun sıkmayalım.
Siz bu satırları okurken Başbakan Yardımcısı Mehmet Şimşek tarafından detayları paylaşılmakta veya çoktan paylaşılmış olan 2018-2020 Orta Vadeli Program'a (OVP) yönelik, Cemil Ertem'in ve Okan Müderrisoğlu'nun dünkü yazılarındaki önemli tespit ve mesajlara katkıda bulunmak isterim. Başbakan Binali Yıldırım'ın önemli ipuçlarını paylaştığı OVP hedefleri, işsizlik ve enflasyonda iyileştirici adım ve sonuçların sürdürülebilir büyüme ile birlikte elde edilmesine odaklı bir programı tanımlıyor. Şahsi görüşüm, bu modelin, bu programın başarıya ulaşmasının öncelikli koşullarından birisinin 'maliyet enflasyonu' ile mücadele olduğuna işaret ediyor. Yurtiçi piyasalara mal üreten firmalarımızın üretim maliyetlerindeki artış, yani son bir yılda üretim esnasında katlandıkları maliyetlerdeki artış oranı yüzde 16.3, tarımsal üretim yapan firmalarımızın katlandığı maliyet artışı yüzde 10.5, ihracat amaçlı üretim yapan firmalarımızın katlandığı maliyet artışı yüzde 24'e yakın. Söz konusu maliyet artışlarının yüzde 10'un aşağısına çekilmesini sağlayacak tedbir ve adımlar, öncelikle, firmaların kârlılığını ve yatırım yapma şevkini olumlu yönde etkileyecektir. Bu nedenle, döviz kurlarında istikrarı sağlayacak tedbirlerin ve adımların hammadde ithalatında maliyetleri dizginlemesi, alınacak tedbirlerle kredi faiz oranlarındaki gerilemenin finansman maliyetlerinde sağlayacağı iyileşme, reel sektörü hem yatırım, hem de istihdam açısından ciddi manada cesaretlendirecektir. Maliyet enflasyonunun dizginlenmesi, aynı zamanda tüketiciye yansıyan talep enflasyonunu da yüzde 7 ve altına çekeceğinden dolayı, halkın 'hayat pahalılığı'na yönelik algısında ciddi iyileşmeye, tüketici güveninde yükselmeye sebep olacaktır. Fiyat istikrarı güçlenirken artan tüketici güveni, piyasayı canlandırarak, hem firmaların ciro ve kârlılığını, hem de büyümeyi olumlu yönde etkileyecektir. Unutmayalım, kamunun vergi ve vergi dışı normal gelirlerde gerçekleştirdiği ayarlamalar da maliyet enflasyonunu artırmakta. Bu nedenle, 2017 enflasyonu zaten yüzde 10'a yakın seyrettiğine göre, bilhassa 2018'de enflasyonda aşağı inişi hızlandırmak adına, 2018 bütçesine yönelik gelir artırıcı ayarlamaların 2017'de yapılmasının daha yararlı olacağı kanaatindeyim. Maliyet enflasyonuna karşı elde edilecek başarı, ekonomiye istihdam, alım gücü iyileşmesi, yatırım ve sürdürülebilir büyüme olarak dönecek. 2018-19'un iç ve dış siyasi konjonktüründe, böyle bir tablo, Türkiye'nin elini şüphesiz ki daha da güçlendirir.
Ekonomist, benim kuşağın ifadesi ile iktisatçı, toplumun sosyo-ekonomik, sosyo-politik hassasiyetlerine, gündemine azami hassasiyet gösteren, zaten tansiyonu hayli yüksek olan gündemi iyi analiz edip, ekonominin makro dengelerini belirli bir noktada tutacak önerilerde bulunan uzman demektir. Ne acıdır ki, bize öğretilen anlayışın aksine, son dönemde, felaket tellallığı yapan, yangına körükle giden meslektaşların sayısında artış var. Veya, kendine 'ekonomist' deyip, makro verileri bile okumaktan aciz olanlar. Mutlak rakam veri ile, oransal veriyi karıştıranlar. Türkiye'nin orta büyüklükteki bir bankasının ekonomistleri, geçtiğimiz hafta, belirli büyüklüğe sahip özel müşterilerine ekonomi sunumu yapmış. Bankanın ekonomistleri 'OHAL nedeniyle, şirketler yatırım yapmıyor' ve 'makine ve teçhizat yatırımları yok denecek kadar az' diye buyurmuşlar. 2016 yılının ilk yarısında 191 milyar TL'lik inşaat yatırımı yapılmış iken, 2017'nin ilk yarısında 252 milyar TL'lik inşaat yatırımı gerçekleşmiş. 2016'da makine-teçhizat yatırımları 138 milyar TL, 2017'de 139 milyar TL. Türkiye'nin büyümesi ve enflasyon dikkate alındığında, makine ve teçhizat yatırımlarında reel daralma var. Bankalarımızda nasıl ekonomistler çalışıyor ise, ilk 6 ayda makine- teçhizat yatırımlarındaki yüzde 10.3'lük daralmayı, 'yatırımlar yok denecek kadar az' diye okuyor. 139 milyar TL'lik yatırım, 'yok denecek kadar az' kapsamına giriyor, bunlara göre. Almanya, Avrasya'da en fazla destek alabileceği Türkiye ile anlamsız bir siyasi gerginliğe girmiş; Peşmergeye ve Irak Kürdistan Bölgesel Yönetimi'ndeki bürokrat ve memurlara maaş veremez hale gelmiş Barzani, bölgeyi kaosa sürükleyecek bir bağımsızlık referandumunun peşinde iken, tüm bu bölgesel ve küresel ekonomi-politik gerginlikleri yönetme gayretini etkili bir şekilde sürdüren Türkiye'yi doğru okuyacak ekonomistlere her zamankinden daha fazla ihtiyacımız var. Gün, ekonomistlerin az konuşup, daha fazla çözüm önerisinde bulunacakları, Türkiye'yi ekonomik alanda sıkıştırmaya yönelik operasyonlara yönelik, akılcı, seri hayata geçirilebilecek çözümler üretecekleri dönemdir. İktisatçı dediğin, salt enflasyon ve kur tahmini yapmaz; esas fiyat ve kur istikrarına yönelik model önerir. Türkiye ekonomisine güveni arttıracak adımlar, reformlar, öneriler, bölgesel ve küresel siyasi tansiyonun yükseldiği dönemde öncelikli görevimiz. Rakam cambazlığı ile, 'bardağın boş kısmı'nı gösterme hevesinden bir an önce kurtulalım.
Kuzey Kıbrıs Türk Cumhuriyeti, tartışılmaz ölçüdeki milli ve manevi değerinin yanı sıra, 2030'a kadar yeniden yapılanma süreci geçirecek olan küresel ekonomi-politik açısından, stratejik önemi her geçen gün artan bir coğrafya. KKTC, son 15 yılda, turizm ve yükseköğretim cazibe merkezi olarak önemli bir sıçrama gösterdi. KKTC Ekonomi ve Enerji Bakanı Sunat Atun'un dün bizlerle paylaştığı veriler, daha 10-15 yıl önce 350 bin olan turist sayısının 1.5 milyona, yolcu hareketinin ise 4.2 milyona ulaştığını gösteriyor. 300 bin nüfusu olan KKTC'de, 16 yükseköğretim kurumunda eğitim gören Türk ve yabancı öğrenci sayısı 98 bine, yani nüfusun neredeyse üçte birine ulaşmış. Türkiye Cumhuriyeti'nin, Ekonomi Yönetimimizin de önemli maddi ve teknik katkı sağladığı KKTC ekonomisinin yeniden yapılandırılması stratejisi sayesinde, bütçe açığının GSYH'ya oranı, daha 10 yıl önce yüzde -14.5 iken, 2017'de bütçe fazlalık vermeye hazırlanıyor. Daha 10 yıl önce, Türkiye'nin verdiği 650 milyon TL'lik desteğin 550 milyon TL'si bütçe açığının kapatılmasına gider ve Kuzey Kıbrıs'ın altyapı ve üstyapısını geliştirmek ve reel sektöre destek amacıyla sadece 100 milyon TL kalırken, 2017'de, 1 milyar TL'lik desteğin sadece 180 milyonu bütçeyi desteklemek, fazlalık verecek bir bütçeyi desteklemek ve 800 milyonu aşan kısım ise yatırımlar ve özel sektör desteği, KOBİ desteği ile kullanılır hale gelmiş. KKTC, yüzde 3.5-4 seviyesindeki büyüme performansı ile, Doğu Akdeniz enerji oyununda, bölgeye yönelik turizm potansiyelinin katlanması, Türkiye'nin dünyada benzeri olmayan bir mega projeyle sağladığı suyun, KKTC'ye sağlayacağı 'organik tarım' atağı, üzerinde düşünmemiz ve planlamamız gereken stratejik adımlar olarak öne çıkıyor. Turizm deyince de, başta Çin, Asya pazarının Akdeniz ve Ege'ye olan yoğun ilgisi adına, Türkiye Cumhuriyeti ve KKTC'nin ortak strateji oluşturması önemli bir gereklilik. KKTC, ekonominin yeniden yapılandırılmasına yönelik başarılı adımlar sayesinde, Türkiye Cumhuriyeti'nin bölgesel 'oyun kurucu' gücüne pozitif katkı sağlayacak adımları hedefliyor. Bakan Atun'un ifadesi ile, KKTC küresel vizyon geliştirerek kıtalara açılma zamanının geldiğinin farkında. Elindeki imkân ve kaynakları etkin kullanarak, küresel ekonomide kendini yeniden konumlandıracak bir KKTC. Eğer, Kıbrıs Rum Yönetimi, Çin'de 6 vize ve turizm tanıtım ofisi açabiliyor ise, KKTC için de artık benzer stratejilerin zamanı gelmiş, demektir. Hele ki, KKTC artık cari fazla veren bir ekonomi haline gelmiş ise...
Gazetemizin yazarları, Kuzey- Kuzey İttifakı ile Güney-Güney İttifakı arasında tırmanan küresel rekabeti, bu rekabetin tetiklediği terör kurgusunu, Türkiye'nin bu küresel savaştaki kritik önemdeki konumunu, Türkiye'nin 'oyun kurucu' gücünü içeriden ve dışarıdan baltalamaya çalışanları, hainlikleri, operasyonları, Türkiye'nin karşı önlem ve hamlelerini tüm detaylarıyla sizlerle paylaşmaktalar. Türkiye'yi Avrasya'da etkili bir ülke kılan tüm kültürel, sosyo-politik zenginliğimize, ekonomik gücümüze yönelik hainlik ve operasyonları 'akıl' dolu stratejilerle bertaraf ediyoruz, edeceğiz. Bu noktada, Türkiye'nin elindeki stratejik imkânlardan biri de tarımsal üretimi ve su kaynakları. 9.5 milyara giden dünya nüfusunun doyurulması ve temiz su kaynaklarına duyulan ihtiyaç, Türkiye'nin izleyeceği 'yeni nesil' tarım ve su programları ve 25-30 yıllık dinamik planlama ile, ekonomimize milyarlarca dolarlık katma değer sağlayabilir. Türkiye'nin tarıma elverişli topraklarını koruması, geliştirmesi, tarımsal üretimde verimliliği artırması, tarımsal sulamada kullanılan kanalların 'açık kanal'dan 'kapalı kanal'a dönüştürülmesi, önümüzdeki 25 yıl kurulacak barajlar ve havzalar arası su transferi sağlayacak mega projeler, Türkiye'yi dünyanın gıda ihtiyacının karşılanmasında en önemli ekonomilerden biri haline getirebilir. Bu konu o kadar kritik önemde ki, Birleşmiş Milletler'in 'Küresel Arazi Görünümü' başlıklı son raporu, dünyadaki arazilerin üçte birinin mevcut, kullanılan tarımsal üretim tekniklerinin sebep olduğu sıkıntılar ve hatalar nedeniyle aşırı derecede aşındığını ortaya koymakta. Bunun anlamı, verimsizleşen topraklar nedeniyle, milyonlarca insanın açlık, yoksulluk ve çatışma riskiyle karşı karşıya olduğu gerçeği. BM'nin çalışması, verimsizleşmenin ana nedeninin endüstriyel tarım olduğuna işaret etmekte. Rapor, acıdır ki, her yıl 24 milyar ton verimli toprağın ve 15 milyar ağacın kaybedildiğini vurguluyor. BM uzmanları, raporda yoğun tarımdan kaçınılması çağrısında bulunmaktalar. Kuruluş, verimli topraklar kururken ve nüfus artarken, ülkelerin kendi içinde ve küresel çapta araziler için rekabet ve çatışma riskinin arttığına işaret etmekte. BM, Sudan ve Çad'da çatışma riskini buna örnek göstermiş. Rapor, kentleşmenin, iklim değişikliğinin, erozyonun ve orman kaybının birbirleriyle ilişkilerini haritalarla ortaya koymakta. BM, verimli arazilerin çölleşmesini engellemek için ulusal çapta önlemler alınmasını da talep etmekte. Tarımın geleceğini iyi kurgularsak, Türkiye'nin Avrasya'daki 'oyun kurucu' gücüne bir halka daha eklemiş olacağız.
Bu hafta sonu genel seçimlerini gerçekleştirecek olan Almanya'ya şunu hatırlatmak gerekiyor; 'ABD ile ticari savaşınız daha da tırmanacak'. Alman siyasetçiler, kendi genel seçimlerinde Türkiye'ye laf yetiştirinceye kadar, İngiltere'nin 'Brexit' kararının kodlarını okumaya, AB ile ABD arasında ticaret savaşlarının neden tırmandığına kafa yorsalardı, yakın gelecekleri için daha yararlı olurdu. Bugün, Türkiye'ye 'Zarrab' davası üzerinden yürütülmeye çalışılan operasyon, yakın gelecekte Avrupalı şirketler için de geçerli olabilir, olacak. ABD'nin Alman otomotiv devi Volkswagen'e emisyon skandalı nedeniyle ceza kesmesi ile başlayan süreçte, Apple'a, İrlanda ile yaptığı özel vergi anlaşması nedeniyle, AB'nin verdiği cezaya, ABD'nin çok sert tepki gösterip, cezanın Volkswagen skandalı ile ortaya çıkan süreç ve cezaların sonucu olduğunu iddia etmesini hatırlatırsak, Alman siyasetçilerin Türkiye'yi değil, giderek gerginleşen ekonomik, siyasi ve askeri ilişkiler dolayısı ile, esas ABD'yi gündemlerine almaları kendileri için daha yararlı olacak. Savaşı tırmandıran son iki gelişmeden ilki, AB'nin Google'a kestiği 2.42 milyar euroluk ceza. Google'a arama sonuçlarıyla ilgili söz konusu manipülasyonu 90 gün içinde durdurmaz ise, bağlı olduğu Alphabet'in dünya genelindeki günlük cirosunun yüzde 5'i oranında ek cezalar gündeme gelebilir. ABD'nin bu hamleye cevabı, Deutsche Bank'a 14 milyar euro ceza kesmek oldu. AB Komisyonu'nun Rekabetten Sorumlu Üyesi Margrethe Vestager ise, karşılık olarak, 185 ABD'li şirketin CEO'suna, "Sizleri de araştırırız" tehdidinde bulundu. ABD iş dünyası ise, AB'deki yatırımlarını geri çekeceklerini belirttiler. Uzmanlar Apple'ın sadece ilk cephe olduğunu; McDonald's, Amazon, Starbucks ve Fiat Chrysler'in de cezalara maruz kalabileceğini belirtmekteler. AB-ABD gerginliği, Euronews'un haberine göre, başka alanlara da sıçramış durumda. Balkan araştırma grubu BIRN ve OCCRP'nin yayınladığı rapora göre, Pentagon'un Almanya'daki askeri üsleri kullanarak Suriye'deki DEAŞ karşıtı militanlara tonlarca silah gönderdiği ve bu silahlara ilişkin tutanaklarda da 'sahtecilik' yapıldığı belirtiliyor. Pentagon, Suriye'de muhaliflere silah yardımı için 584 milyon, Sovyet yapımı silahların satın alınması programına ise 900 milyon dolarlık bütçe ayırmış. Operasyon, ABD Özel Kuvvetler Komutanlığı (SOCOM) ve New Jersey merkezli Picatinny Arsenal adlı bir silah deposu şirketi üzerinden yürüyor. Alman siyasetçilerin Türkiye karşıtlığının arkasını ve tırmanan AB-ABD gerginliğini iyi okuyalım.
Yazılarımda bir kaç kez vurgulamıştım, ekonominin yarısı psikolojidir. Reel sektörün, piyasanın, pazarın psikolojisini güçlü tutmak, psikolojiyi dalgalandıran gelişmeleri hızla fark etmek ve hemen bertaraf edecek tedbirleri almak; piyasa psikolojisini bozmaya yönelik her türlü ekonomi- politik oyuna, saldırıya, hainliğe yönelik olasılıkları tespit edip, hücum taktiklerini geliştirmek günümüzün küresel rekabet ortamında ciddi bir öncelik. Ekonomipolitik oyun, saldırı ve hainliklerde aktif rol oynayanlara karşı değil sadece, etki altında kalan, yönlendirilen pasif aktörlerin, 'körleştirilmiş' taraftarların gözünü açmaya yönelik de kapsamlı bir strateji oluşturulması hepimizin görevi. Osmanlı'dan günümüze Atlantik hayranı 'Batıcılar'ın sebep olduğu sendrom, Avrupalı işadamlarını bile rahatsız eder bir hal almış durumda. Yakın zamanda, dünya ölçeğinde marka olmayı başarmış bir Avrupa şirketinin CEO'sunun bize anlattıkları insanı çıldırtmıyor değil. Bir araya geldiği bir grup işadamı öyle bir Türkiye tablosu çiziyorlar ki, Avrupalı CEO 'o zaman hemen yatırımlarımızı Türkiye'den çekiyoruz' noktasına geliyor. O anda ne yaptıklarının farkına varan ve çark eden Türk işadamları, bu defa büyümeden tüketim potansiyeline, mali disiplinden yatırım fırsatlarına bambaşka bir Türkiye çiziyorlar. Avrupalı CEO da diyor ki 'ikinci çizdiğiniz Türkiye'ye gözüm kapalı yatırım yaparım; ilk çizdiğinizden kaçarım. Anlattığınız Türkiye'den hangisi doğru?' Dışarıda, Atlantik'in her iki yakasında da, Türkiye'nin milli irade ve egemenliğe dayalı yeni 'oyun kurucu' güçlü profilinden nefret eden Makyavelciler var. Myanmar'daki vahşet umurunda olmayan, Ortadoğu ve Avrasya'daki 100 yıllık oyunu en kanlı metotlarla ısrarla sürdürmekten bir an bile tereddüdü olmayan, ahlaka aykırı her türlü metodu hoş gören bir siyasi anlayış. Avrasya'da mezhep ve etnik kimlikler üzerinden yürütülen bu kanlı oyuna karşı uyanık olunması çağrısında bulunan Cumhurbaşkanı Erdoğan ve Türkiye'ye karşı bu derece vahşi bir saldırıyı algılamak nasıl zor olabilir ki? Avrupalı CEO bana aynen şunu dedi: 'Kimi işadamlarınızın kendilerini bana sevdirmek veya beğendirmek adına, başlangıçta Türkiye'yi o derece kötülemeleri tuhafıma gitti. Neden kiminizin batılılara kendini sevdirmek gibi bir zafiyeti var? Ben Türkiye'ye onlardan daha fazla güveniyor ve farklı bir gelecek okuyorum.' Bizim, 2023 hedefleri için, birilerine kendimizi sevdirmeye değil, somut proje ve stratejilere ihtiyacımız var. Biz hedeflere ulaştıkça, dünya zaten bize kendini sevdirmeye çalışacak.
Yüzde 6.95 ile 7.35 arası öngördüğümüz 2. çeyrek GSYH büyüme verisi yüzde 5.1 geldi. Sanayi üretimi ile sanayinin ürettiği katma değer arasındaki ilişki, yeni GSYH hesaplama metodu ile artık bizim anladığımız haliyle işlemiyor. Bu nedenle, 2015, 2016 ve bilhassa 2017'nin 1. çeyrek büyüme verilerini birlikte ele alarak yaptığımız tahmin tutmadı. Bununla birlikte, açıklanan temmuz ayı sanayi üretim verisi ve öncü göstergeler, 2. çeyrekte tutturamamış olsak da, yüzde 7 civarındaki büyüme öngörümüzü 3. çeyreğe taşımamızın anlamlı olacağını gösteriyor. Bu durumda, Hükümet'in 2017 için yüzde 4.4 düzeyindeki büyüme hedefinin rahatlıkla yakalanacağını şimdiden söyleyebiliriz. Ancak, 3. çeyrek için büyüme tahminleri şimdiden iddialı olsa da, ekonomistlerin ve iş dünyasının 4. çeyrek büyümesiyle ilgili telaşı da erkenden başladı. Tedbir alınmaması halinde, 4. çeyrekte büyümenin çok düşük gelebileceğine dair bir öngörü telaşı gözlemlenmekte. Tedbirler de, doğal olarak, çeşitli sektörlere sağlanan vergi avantajının yıl sonuna kadar uzatılmasıyla başlıyor. Sonrasında, Kredi Garanti Fonu'nun (KGF) imkânlarının artırılması, reel sektöre yeniden kaynak aktarılması ve kredi maliyetlerinin düşürülmesi adına, TCMB'nin bir an önce faiz indirmesi gerektiğine yönelik çeşitli görüşlerin dile getirildiğini gözlemliyoruz. Bu noktada, önceliklerin birbirine karışmaması adına, gıda ve temel mal-hizmet fiyatlarının bir türlü sakinleşmemesinden kaynaklanan enflasyon baskısını bir an önce azaltacak yapısal tedbirlerin gerekliliğinin, TCMB'nin faiz indiriminden daha önemli olduğunu vurgulamam gerekir. Türkiye'nin önümüzdeki 3-4 ay için önceliği, inanın, işsizlikten çok daha kritik bir konu olarak enflasyonun seyri. Yıl sonuna kadar yıllık enflasyonu, başarabilirsek, yüzde 8 ve altına çekecek ciddi bir hamle, faizlerin de en az 2-2.5 puan düşmesini sağlayacaktır. Bu da, kredi maliyetlerinin düşmesine bağlı olarak, büyümeyi olumlu yönde destekleyecektir. TCMB uzmanlarının hesaplamaları, TL'nin dolar-euro sepet kura her yüzde 10'luk değer kaybının, 2 yıllık bir birikimle, enflasyonu 1.7 puan artırdığını gösteriyor. TL 2015'te yüzde 12.5, 2016'da yüzde 11, 2017'de ise yüzde 20 değer kaybetmiş. Enflasyon bu kadar yüksek seyrederken, TCMB'nın sıkı para politikası, TL'nin değer kazanmasıyla da, enflasyonla mücadeleye destek oluyor. Sepet kurun gerilemesi için, döviz üzerindeki para politikası basıncının devam etmesi gerekiyor. Aman, kasım ayına kadar TCMB'nin faiz indirmesi konusunda acele etmeyelim.
9 Ağustos Çarşamba günkü yazımda, 1 ay önce, bugün saat 10'da açıklanacak (açıklanan) 2. Çeyrek büyüme verisinin yüzde 8'i bile bulabileceğini ifade etmiştim. 8 Eylül Cuma günü açıklanan temmuz ayı sanayi üretim verileriyle birlikte, Türkiye İstatistik Kurumu (TÜİK), önceki 6 ayın verisinde de sınırlı düzeltmeler yaptı. Bu düzeltmelerin ışığında, 9 Ağustos'taki yazımda paylaştığım yüzde 6.45-7.25 aralığındaki 2. çeyrek GSYH büyüme tahminimi, yüzde 6.95-7.35 olarak revize ettim. TÜİK'in açıklayacağı (açıkladığı) 2. Çeyrek büyüme verisi yüzde 70 olasılık ile, yüzde 7 civarında gelecek gibi gözüküyor. Bununla birlikte, 9 Ağustos'taki yazının başlığında vurguladığım gibi, 2. Çeyrek büyüme yüzde 8 dahi çıkabilir. Çünkü 1. Çeyrekteki yüzde 2.07'lik ortalama sanayi üretimine bağlı olarak, biz ekonomistler yüzde 3.5 büyüme bekliyorduk. TÜİK ise, Türkiye Ekonomisi'nin 2017'nin ilk çeyreğinde yüzde 5 büyüdüğünü açıkladı. Bu durumda, 2. Çeyrek'te yüzde 4.59 artan sanayi üretimi, bizi rahatlıkla yüzde 8 GSYH büyümesine de taşıyabilir. Bununla birlikte, başlığa 'yüzde 8 büyüme beklentisi' yerine, iktisatçı muhafazakârlığı ile, bu defa 'yüzde 7'yi geçebilir'i taşıdım. Anadolu Ajansı'nın, bu tür önemli makro ekonomik veriler öncesi, tanınmış ekonomistler arasında gerçekleştirdiği ankette ise, tahmin aralığı benden de muhafazakâr kalmış. Ankete katılan ekonomistlere göre, 2. Çeyrek büyüme en düşük yüzde 4.2, en yüksek yüzde 6.3 çıkabilir. Ankete katılan 13 ekonomistin 2. Çeyrek GSYH büyüme tahminlerinin ortalaması ise yüzde 5.4. Aynı ekonomistlerin 2017 yılının bütünü için büyüme beklentilerinin ortalaması yüzde 4.6 olmuş. 2017 yılı büyüme tahminlerinde en yüksek tahmin yüzde 5.7, en düşük tahmin ise yüzde 4. Ekonomistler tahminlerinde hayli eli sıkı davranmış gözüküyorlar. Çünkü açıklanan temmuz ayı yıllık sanayi üretim artış oranı yüzde 14.5. Yani, 3. çeyrekte de büyüme yine yüzde 7 ile 8 arası gelebilir. Küresel yatırımcılar, Türkiye'ye yönelik tüm hainliklere rağmen, ekonomideki başarımızın ve 'büyüme' hikâyemizin farkında. Türk hisse senetlerine ve hazine kâğıtlarına ilgi, dolar-TL kurunu 3.40 TL'nin altına bile taşıdı. Aralık ayında açıklanacak 3. çeyrek büyüme verisi de yüzde 7-8 aralığında geldiğinde, yılı ciddi bir uluslararası sermaye girişi ile tamamlayabiliriz. Enflasyonu yeniden yüzde 6'lara çekerek, 2018'de büyüme başarımızı, fiyat istikrarına yönelik adımlarla taçlandıralım. Bu nedenle, enflasyonu kontrol adımları bir an önce hayat bulmalı.
Türkiye, Çin, Rusya, Hindistan gibi ülkelere 'Batı-Batı' İttifakı'nın kızgınlığının, hatta nefretinin önemli gerekçelerinden birisi, artık küresel ekonomi-politik gündemin şekillenmesinde ağırlığımızı ciddi anlamda artırmış olmamız. 1990'lı yılların sonlarına kadar, 'Batı-Batı' İttifakı'nın öncü ülkeleri, ABD, İngiltere küresel sistemde konuşulacak ekonomik ve politik başlıkları belirlerdi. Bugün ise, Çin, Türkiye, Rusya küresel ekonomipolitik gündemin belirlenmesinde öncülük ediyor. Cumhurbaşkanı Erdoğan'ın 'Dünya 5'ten Büyüktür' çağrısı küresel ölçekte ciddi bir yankı oluşturdu, destek gördü. Arakan Müslümanlarına yönelik Myanmar'daki soykırım trajedisinde de, yine küresel gündemi Türkiye belirledi. AB ülkelerinden küresel sorunlara yönelik bir tek elle tutulur çözüm önerisi duyan var mı? Dünya ekonomisinde payı hızla artan önde gelen gelişmekte olan ülkelerin çözüm odaklı çabaları ağırlık kazandıkça, 'Batı-Batı' İttifakı' utancını, acziyetini düşmanlık ederek kapatmaya, örtmeye çalışıyor. Astana'daki Devlet Varlık Fonları Uluslararası Forumu'nun 9. yıllık toplantısında, önde gelen gelişmekte olan ülkelerin varlık fonlarının başarıları, ülkelerine kazandırdıkları projeler, Türkiye Varlık Fonu ile işbirliği imkânlarına gösterilen yoğun ilgi, 3 günlük toplantıda konuşulan başlıkların küresel ekonomi için anlamı, 'Batı-Batı' İttifakı'nın küresel önceliklere yönelik ciddi bir 'ufuk kaybı' içinde olduğunu gösteriyor. 'Güney-Güney' İttifakı'nın en önemli çekirdeği konumundaki BRICS'in (Brezilya, Rusya, Hindistan, Çin ve Güney Afrika) 2009'da kurulduğundan bu yana gerçekleştirdiği en kapsamlı zirvede, bir kez daha Çin Devlet Başkanı Xi'nin 'küresel ekonomik sistem'in korunması, desteklenmesi yönünde çağrısına şahit olduk. BRICS liderleri, bu zirvede, küresel ekonomik eşitsizliği giderme ve mevcut eşitsizliğin kapanmasına katkı yapma çabalarını artıracaklarını belirtmiş durumdalar. Son küresel finans krizi sonrası, 'Batı-Batı' İttifakı'nı oluşturan ABD, Fransa gibi ülkelerden 'ticari kısıtlamalar' ve 'korumacılık' üzerine çağrı ve açıklamalar yoğunlaşmışken, 'Güney-Güney' İttifakı'ndan küresel ticareti serbest kılan düzenlemelerin korunması ve geliştirilmesi yönünde tersine çağrı ne büyük çelişki. BRICS'in gelişmekte olan ülkeleri BM Güvenlik Konseyi'nde daha fazla söz sahibi kılmaya yönelik kapsamlı reform talebi de atlanmasın. Türkiye'nin de içinde yer aldığı seçkin ülkeler artık küresel gündemin belirlenmesinde önemli bir güce sahip. Bunun keyfini yaşayalım ve gücümüzü koruyalım.
Ülke ekonomisi çok yönlü bir ilişkiler bütünü. Bir tarafta, mal ve hizmet üretimini gerçekleştiren reel sektör arasındaki ilişkiler ve maliyetlerin yönetimi, bir tarafta reel sektör ile finansal sistem arasındaki ilişkiler ve finansal kaynakların yönetimi. Türkiye için gerekli olan 'yeni büyüme' modelini, Türk sanayisinin yeniden yapılandırılmasını, reel sektör ile tüketici arasındaki ilişkilerin yeniden tanımlandığı 2. nesil reformları ve reel sektörün finansmanına yönelik yeni metotları sizlerle paylaşıyor ve tartışıyoruz. Bununla birlikte, ülke ekonomisinin sağlıklı işlemesi için gerekli olan altyapı da, 'ekonominin damarları' da ihmal edilmemeli. Yani, enerji altyapısı, elektronik haberleşme altyapısı ve finans sistemi altyapısı. Türkiye'nin kalkınma ve büyümesinin, günlük hayatın devamlılığı adına, enerjinin, elektronik haberleşmenin ve finansal ödeme sisteminin sağlıklı çalışması, sürdürülebilir kılınması ve bilhassa 'siber terör' saldırılarına karşı korunması, ekonominin damarları açısından hayli önemli. Bu nedenle, 15 yıldır, Cumhurbaşkanımız ve Hükümetimizin gündeminde ekonomik sistem altyapısının güçlendirilmesine yönelik reformlar ve mega projeler bir öncelik olarak yer almakta. Türkiye, finansal sistemin gözetimi, denetimi ve ekonomi aktörleri arasında ödeme sistemlerinin sağlıklı bir durumda. Keza, enerji altyapısına yönelik olarak da, bilhassa enerji arz güvenliğine yönelik olarak, Enerji Bakanlığımızın son 1.5 yılda tarihi adımlar attığını birlikte izliyoruz. Bu noktada, gerek finansal ödeme sistemleri altyapısı ve enerji altyapısı açısından, gerekse de Türkiye'nin küresel sistemle bağlantısı anlamında, elektronik haberleşme altyapısına yönelik 2. nesil reformlar ve projeler için Ulaştırma Bakanlığımız da yeni bir süreç başlatmış durumda. 2. nesil reformlar deyince de, elektronik haberleşmenin maliyet ve vergilendirilmesinden, ulusal veri saklamaya, baz istasyon ve ulusal genişbant ağına kadar pek çok kritik konu var. Bireysel ve kurumsal elektronik haberleşme müşterisinin mobil hizmet alımında katlandığı maliyetin yüzde 48.23'ünün vergi yükü olması itibariyle, Türkiye dünyada birinci. Bu oranın 111 ülke ortalaması yüzde 18.14. Tüketici de, altyapı yatırımlarına kaynak aktarması gereken operatörler de ağır kamu kesintisi yükü ile karşı karşıya. Türkiye'nin küresel rekabetteki konumunu güçlendirmek adına ve 2018-2023 dönemi için bu hususları acilen gözden geçirmeliyiz.
Myanmar'ın Arakan eyaletinde yaşayan ve nüfusu 1 milyonu aşan Rohingya Müslümanları'nın yetmiş yıldan beri uğradıkları zulüm ve baskının soykırıma döndüğü, Birleşmiş Milletler ve önde gelen ülkelerin insanın içini paramparça eden böyle bir katliama sessiz kaldığı, Türkiye ve Cumhurbaşkanı Erdoğan'ın tüm dünyayı bu insanlık trajedisi için acil göreve çağırdığı ve yoğun 'insan hakları diplomasisi' yürüttüğü günlerdeyiz. Geçen çarşamba günkü yazımızda, BRICS Grubu'nun temsil ettiği 'Güney-Güney' İttifakı'nın Türkiye'ye ortaklık çağrısından söz etmiştim. 19. Yüzyıl'da doruk noktasına ulaşmış olan 'Batı-Batı' İttifakı'nın sömürgecilik hareketinin sebep olduğu insani, siyasi ve ekonomik tahribatın bedelini ödüyor hâlâ dünya. Doğu ve Güneydoğu Asya'daki sömürgecilik dönemi sonrası, iktidarı ele geçiren askeri rejimler, Budist çoğunluk lehine, Müslüman nüfusa yönelik, Tayland'dan Myanmar'a, Filipinler'e uzanan bir zulüm coğrafyası oluşturdular. Son 10 yılda, Türkiye'den başka, İslam İşbirliği Teşkilatı üyesi ülkelerden bu insanlık trajedisine, acıdır ki, ciddi bir tepki yok. 'Güney-Güney' İttifakı ile 'Kuzey-Kuzey' İttifakı arasında, 'düşük yoğunluk'lu bir 3. Dünya Savaşı yaşanıyor ve dünyanın kritik önemdeki yeraltı zenginliği bölgelerine, kara ve denizyolu koridorlarının kavşak noktalarına yönelik çatışma, küresel kapışmayı 'soykırım' ölçüsünde bölgesel katliamlara göz yumulacak noktaya getirmiş durumda. Türkiye ve lideri Cumhurbaşkanı Erdoğan, dünyanın bu ölçüde bir ahlaki çöküşle büyük bir felakete sürüklendiğini ısrarla vurguluyor. Dün, BRICS (Brezilya, Rusya, Hindistan, Çin ve Güney Afrika) ülkelerinin Çin'in Xiamen kentinde başlayan zirvesinde bir konuşma yapan Çin Devlet Başkanı Xi, yükselen ekonomilerin kalkınmalarının 'birisinin peynirini taşımayı' değil, 'küresel ekonomi pastasını büyütmeyi' hedeflediğini vurgulayarak, 'Kuşak-Yol' girişiminin herhangi bir jeopolitik gündemi uygulama aracı değil, pratik işbirliğinin bir platformu olduğunu ifade etti. Myanmar ordu komutanı General Hlaing ise, Arakan'daki vahşeti İkinci Dünya Savaşı'ndan kalma 'bitmemiş iş' olarak nitelendirmiş. 'Batı-Batı' İttifakı'nın 'sömürgeci' dokuları, El-Kaide, FETÖ, DEAŞ, Boko- Haram gibi 'laboratuar' ortamında üretilmiş terör yapıları üzerinden, bu kanserli yapıları kıtalara yayarak, hem İslam Coğrafyası'nda birlik-beraberliği bozmaya, hem de 'Batı-Batı' İttifakı sınırlarında yaşayan insanların beyinlerini zehirleyerek, jeo-politik, jeo-stratejik, jeo-ekonomik bir savaşın 'medeniyetler çatışması' sacayağını beslemeye çalışıyor. Cumhurbaşkanı Erdoğan'ın 'Dünya 5'ten büyüktür' mesajının kodları, 2018-2019 döneminin Türkiye için neden tarihi bir öneme sahip olduğunu göstermekte. Uyanık olalım.
Hükümet, Ekonomi Yönetimi bayram sonrası, yüklü bir ekonomi gündemi ile sonbahara girecek. Merkez Bankası'nın TL'nin maliyetinin düşürülmesine katkı sağlayacak adımları, enflasyondaki gerileme süreciyle hayli bağlantılı. Bu nedenle, geleneksel sektörlerden kaynaklanan enflasyonist baskıyı bir an önce azaltmaya başlayacak tedbirler önemli bir öncelik. Bunun yanı sıra, artan tüketici güveni ve reel kesim güven endeksindeki trend, reel sektöre yönelik ek mali destek tedbirleri almaktan çok, pazarda, çarşıda, piyasada çarkların daha hızlı dönmesini sağlamanın, paranın dolanım hızını artırmanın daha etkili olacağını gösteriyor. Bu nedenle, ekonomik güveni güçlendirmeyi sürdürerek, piyasadaki canlılığı daha da hızlandırmak önemli. Bunun yanı sıra, vergi alanında atılması hedeflenen adımlar, KDV sisteminin yeniden yapılandırılması ve işletmeler için bir finansman yükü olmaktan çıkarılması hayli önemli. Ayrıca, gelir ve kurumlar vergisi düzenlemelerinin birleştirilmesi de önemli bir adım. Bu noktada, mali disiplinin sürdürülebilirliği açısından, Maliye Bakanlığı'ndan yüklü vergi indirimleri beklemek hem zamanlama açısından, hem de öncelikler açısından yanlış olacaktır. Türkiye'nin vergi sistemine yönelik önceliğinin 'sistemin sadeleştirilmesi' olması gerektiği yönündeki görüşümü paylaşmak isterim. Bununla birlikte, 2008 küresel krizinin, 9 yıl sonrasında, küresel ekonomi ve ticaret üzerindeki etkileri hayli azalmışken, ülkelerin bir sonraki ekonomik sıçrama için, vergi oranları üzerinden bir 'rekabet alanı' oluşturmak adına, birbirlerini kolladıkları da göz ardı edilmemeli. Bilhassa kurumlar vergisi oranına yönelik arayışlar öne çıkıyor. Bu nedenle, Türkiye'nin kurumlar vergisi oranını yüzde 20'den 15'e indirecek yeni bir adımı hemen üstü çizilecek bir adım olmamalı. Önümüzdeki dönem, Türkiye'nin üretim dostu bir vergi ve sosyal güvenlik sistemi oluşturması açısından kritik önemde. Başkan Trump'ın bitirdiğimiz haftaki çağrısı bu açıdan önemli. ABD'nin yüklü vergi sistemi nedeniyle, merkezlerini ve üretim tesislerini ABD dışına çıkaran şirketleri tekrar ülkeye geri getirmek gerektiğini belirten Trump, yüzde 35'lik kurumlar vergisinin Çin, Fransa, Almanya, Japonya, İrlanda ve Kanada gibi birçok ülkeninkinden yüksek olduğunu vurgulayarak, yüzde 15'e düşürülmesiyle istihdamın geri geleceğini ifade ediyor ve ABD Kongresi'ni partizanlığı bir kenara bırakıp, Amerikalıların ihtiyaç duyduğu 21. yüzyıl vergi reformu için göreve çağırdı. Mali disiplin başarımızı biz de etkili reformlarla taçlandıralım.
18. yüzyıla kadar, dünya ekonomi ve siyasetinin beşiği Doğu, Asya'ydı. Batı, Avrupa, silahlı güce dayalı sömürgecilikle uluslararası ekonomi-politiği eline geçirmeye çalıştı. Sanayi Devrimi ile bu süreci kendi lehine çevirmesini de bildi. ABD, İngiltere'nin, Fransa'nın ve kısmen Meksika'nın sömürgesi olarak, 18. yüzyılın sonlarından itibaren eyaletleri birbirine bağladı ve Kuzey ile Güney eyaletleri arasındaki iç savaştan bir yüzyıl sonra, 2. Dünya Savaşı'nın bitiminde, küresel sistemin lideriydi. Bununla birlikte, Kuzey Amerika ile Batı ve Kuzey Avrupa'nın uluslararası ekonomipolitikteki liderliği en fazla 50 sene sürdü. 2000'li yılların başlarından itibaren, Asya yeniden yükselişe geçti ve küresel sistemdeki ağırlığını artırmaya başladı. Ancak, bu yeni süreci salt Doğu-Batı mücadelesi ile tanımlamak doğru olmaz. Küresel ekonomi-politikte artık bir Güney-Kuzey Yarıküre kapışması da söz konusu. Brezilya, Rusya, Hindistan, Çin ve Güney Afrika'nın oluşturduğu BRICS Grubu'nun iki ülkesi Güney Yarıküre'de yer almakta. 2. Dünya Savaşı sonrası, ABD'nin önderlik ettiği birliktelik, bir 'Kuzey-Kuzey' ittifakıydı. Bu nedenle, Kuzey Atlantik Paktı (NATO) kuruldu. Bugün ise, küresel ekonomi-politikte bir 'Güney-Güney' İttifakı güçleniyor. Ve Kuzey Yarıküre'nin iki güçlü, oyun kurucu ülkesi olan Türkiye ve Rusya'nın yeni yükselen ittifak olan 'Güney-Güney' İttifakı'nın bir parçası olması arzu edilmekte. Cumhurbaşkanı Erdoğan'ın liderliğinde, geleceğini ve kaderini belirleyecek güce kavuşmuş olan Türkiye'nin Milli Egemenliğe, Milli İrade'ye dayalı yeni 'bağımsız' pozisyonu, Kuzey-Kuzey İttifakı'nın 'küresel' elitlerini, onların emrindeki istihbarat örgütlerini ve maşa konumundaki terör örgütlerini (FETÖ, DEAŞ gibi) çıldırtmış durumda. Soğuk Savaş döneminde 'Kuzey-Kuzey' İttifakı'nın kontrolüne girmiş Almanya da, işte bu nedenle Türkiye'ye yükleniyor. Bugün, nüfusu hızla yaşlanan, dünya mal ve hizmet üretimindeki ağırlığını Güney- Güney İttifakı'na karşı kaybetmemek için arayış içinde olan, kendi içindeki huzursuzlukların sebep olduğu aşırı sağcı, faşist eğilimlerin, İslamofobi gibi hastalıklı eğilimlerin pençesinde olan Kuzey-Kuzey İttifakı, küreselleşme karşıtı hareketlerin, küresel ticarette 'korumacılık' eğilimlerinin hortladığı bir girdaba kapılmış durumda. Buna karşılık, Türkiye'nin de davet edildiği Güney-Güney İttifakı, imkânların paylaşıldığı yeni bir 'küreselleşme'den, serbest ticaret ve dolaşımdan söz ediyor. Dünyadaki yeni güç dağılımının Avrasya bacağında, Türkiye'nin üstleneceği rol için yoğun bir şekilde çalışmayı sürdüreceğiz.
Türkiye Ekonomisi'nin dünya ekonomisinde geldiği noktayı, ülkenin üretim ve yatırım performansını değerlendirirken, üç tür iktisatçı, köşe yazarı veya siyasetçi gözlemlemekteyiz. Gurur duyan ve elde edilmiş başarıların sürdürülebilir kılınması adına fırsat ve olası tehditler boyutunda görüş ortaya koyanlar; ikinci bir grup olarak başarıları, fırsatları, risk ve tehditleri tarafsız bir duruşla değerlendirdiği izlenimi verenler. Ve üçüncü bir grup olarak, Türkiye Ekonomisi'nin başarılarından söz edemez hale gelip, bardağın sürekli boş tarafını görüp, dillendirip; adeta 'psikolojik hastalık' derecesinde ekonominin büyük bir felaket yaşayacağına, başarıların abartıldığına takılıp kalmış olanlar. Bu sendromlu bakış açısı, Başbakan Yardımcısı Şimşek'in milli gelir konusunda, Hükümet'i, ekonomi çevreleri ve vatandaşları 'trollediği' iddiasına kadar vardı. Ekonominin uzun süredir içinde olanların bu tür 'saygı sınırını zorlayan' yorumlarının, küçümsemelerinin niyeti sorgulanmalı. Esas, satın alma gücü paritesi yöntemine göre hesaplanmış ülke verilerini küçümsemek, kritik önemdeki bir uluslararası karşılaştırmayı 'küçümsemek' 'trolleştirme'nin alasıdır. Kimi ekonomi köşe yazarlarında bu tablo uzun zamandır hastalık boyutunda. 'Trolleştirilen' iddiaların aksine, 1968'den bu yana, Birleşmiş Milletler'in öncülüğünde, IMF, Dünya Bankası ve OECD, ülkeler arasında milli gelir karşılaştırmasında haksızlığı, dengesizliği gidermek; daha sağlıklı bir karşılaştırma metodu oluşturmak amacıyla satın alma gücü paritesi (SAGP) yöntemini kullanmakta. Dünyanın önde gelen tüm uluslararası kuruluşlarının küresel ekonomiye dair 2030, 2050, 2060 projeksiyonu raporlarında, ülkelerin gelecek performansları SAGP yöntemine göre hesaplanmakta. Bu yöntem uluslararası düzeyde bu derece yaygın kullanılırken, Türkiye Ekonomisi'nin son 15 yılda yakaladığı başarılı performansı 'küçümsemek', verilerin 'büküldüğü'nü iddia etmek, esas 'trolleme'nin hasıdır. Türkiye İstatistik Kurumu, BM İstatistik Anayasası'nın hazırlanmasında, uluslararası ölçekte göreve çağrılmış 7 kurumdan biridir. Milli gelir hesaplarında 'hatalı ölçüm' yapıldığı ağır bir iddiadır. TÜİK'in son iki hesaplama metot değişikliği, ne BM, ne IMF, ne OECD, ne de Eurostat'dan bir eleştiri almamıştır. Metot değişikliğinin "Türkiye Ekonomisi'ni şişirmek" amacıyla yapıldığı iddiası, hastalıklı bir iddiadır. Ekonominin yarısı psikolojidir. Anlaşılan, piyasa psikolojisini güçlendirmek konusunda, bazı arkadaşların niyetleri sıkıntılı.
2001 Krizi sonrasında, Türkiye Ekonomisi'nin yeniden yapılandırılmasında elde ettiğimiz başarı, küresel ekonomik sistemin tıkandığı süreçte, Türkiye'nin de bu tıkanmaya yönetmek adına kendi imkanlarını seferber etmesine büyük imkan sağladı. Türkiye'nin ortalama yaşam standardında sıçramaya oranla, hane halkı borcunun milli gelire oranı, dünyanın önde gelen pek çok gelişmiş ve gelişmekte olan ekonomisindeki oranların hayli altında. Kamu mali disiplini konusundaki yapısal reformlar ve sürdürülebilir kamu gelirharcama yönetimi, kamu borç stokunun milli gelire oranında da Türkiye'yi başarılı bir konuma taşıdı. Bu başarılara bağlı olarak, Türk Hazinesi'nin nakit yönetimi tarihinin en iyi noktasında. Bu kritik önemdeki imkanlardan yararlanarak, küresel sistemin sıkıştığı noktalarda, gerek 2008-2009 döneminde, gerekse de 2013'den bu yana, belirli aralıklarla, yapısal reformların sağladığı hareket kabiliyetini, büyüme hikayemizi sürdürülebilir kılmak adına etkili kullandık. Bununla birlikte, reel sektörü zor günlerinde desteklemek adına devreye aldığımız manevra alanı, reformların sağladığı imkanlar, uzun vadeye yaydırılarak, makro ekonomik dengeleri zorlayacak noktaya gelir ise, söz konusu destekler 'balık tutmayı öğretmek'ten, 'balık vermek'e dönüşmeye başlar ki, bu tablo reel sektörü giderek daha sağlıksız, giderek suni teneffüsle ancak ayakta durabildiği bir noktaya getirir, ki bu durum sonun başlangıcı olur. Bu nedenle, Kredi Garanti Fonu'nun reel sektörde sağladığı rahatlamayı, reel sektör güvenini arttırıcı adımlarla taçlandırıp, reel sektörü bir an önce 'balık tutma' noktasına getirmemiz gerekiyor. Burada dikkat edilmesi gereken husus, 2006'dan bu yana küresel ölçekte yürütülen, Türk hane halkının tüketici güvenini zedeleyici algı operasyonlarına yönelik toplumsal farkındalığı güçlendirmektir. Ekonominin kendi dinamiklerini canlı tutarak, paranın dolanım hızının hızlanmasını sağlayarak pazarda nakdin dönmesini sağlamak, yeni 'destekleme fonları' oluşturmaktan çok daha etkili sonuçlar verecektir. Cumhurbaşkanlığı Başdanışmanı Cemil Ertem'in dünkü tespitlerine bu manada katılıyorum. Türkiye Ekonomisi'nde nakit yönetimi ve ticari işlem hacminin hızlandırılmasına yönelik açılımlara, tedbirlere ihtiyacımız var. Burada, Türkiye'nin holdingleri, büyük işletmelerinden KOBİ'lere ve esnafa doğru nakit akımı ve ticari işlem hacminin yoğunlaştırılması adına önemli görevler düşüyor. Sürdürülebilir yüksek büyüme her şeyin ilacı. Ekonomi Yönetimi'nin adımları canlanmaya muhakkak katkı sağlayacaktır.
Okan Müderrisoğlu'nun içerik ve zamanlama açısından hayli önemli olan dünkü yazısındaki başlıklara katkıda bulunmak isterim. Ekonomi alanında doğru zannedilen yanlışlar vardır. Piyasalarda aslolan maliyet rekabetidir, fiyat rekabeti değildir. Bu nedenle, Ekonomi Yönetimi'nin yeni nesil yapısal reformlarının, orta vadede sonuç verecek şekilde, reel sektörün maliyetlerinin azaltılması, karlılığının ve rekabetçiliğinin güçlendirilmesi yönünde şekillendirilmesi gerekmekte. Bir başka anlamı karıştırılan konu ise 'piyasa ekonomisi'. Bu kavramın temsil ettiği 'serbestlik', devletin, ekonomi yönetiminin reel sektör açısından kritik önemdeki 'denetleyici' ve 'düzenleyici' rolünü ortadan kaldırmaz. Tersine, tam bir rekabet ortamının oluşturulması adına, devletin düzenleyici ve denetleyici rolü günümüzde daha da kritik bir önem kazanmıştır. Kaldı ki, Türkiye'de fiyat istikrarına yönelik çabalar, enflasyonla mücadele, zaman zaman, ölçek ekonomisiyle ilgili sorunlar, sektörlerdeki kapasite dengesizlikleri ve arz-talep dengesizliğine yönelik 'taşlaşmış' yapısal sorunlardan kaynaklanmaktadır. Kritik önemdeki sektörlerde, başta tarım ve gıda sektörü olmak üzere, 'piyasa ekonomisi' kavramının anlamına yönelik ciddi sıkıntılar gözleniyor ve 'bırakınız geçsinler, bırakınız yapsınlar' şeklinde ifade edilebilecek demode bir anlayışa dayalı, 'güya' serbest piyasa düzeni, hakim durumun kötüye kullanılmasına dönüşmüş durumda. Kritik önemdeki sektörlerde ölçek ekonomisinin yakalanması, kapasite fazlasının önüne geçilmesi, eksik piyasa koşullarına sebep olan 'hakim durumun kötüye kullanılması'na yönelik olarak, acilen devletin reel sektöre yönelik 'denetleyici' ve 'düzenleyici' otoritesinin güçlendirilmesi gerekmekte; 'kadife eldiven içinde demir yumruk' gibi. Tarım ve gıdada arz-talep dengesine yönelik, tanımlanmış verilere dayalı, enflasyonun dizginlenmesini engelleyen alanlara yönelik detaylı çalışmalar yapılması gerekiyor. Toptan ve perakende ticaretin denetimi, gözetimi ve rekabetçiliğinin güçlendirilmesine yönelik yeni düzenlemeler gerekmekte. Bayram sonrası, yukarıda ifade ettiğimiz hususlara yönelik olarak, Ekonomi Yönetimi'nin hayli kapsamlı hamlelere başlayacağı anlaşılıyor. Eksik piyasa koşullarının (oligopolistik) dayattığı fiyat anomalileri üzerinden, dar alana sıkıştırılmış bir faiz-kurenflasyon tartışması girdabının içindeyiz ve reel sektörün finansman maliyetlerini rahatlatacak adımları hızlandıramıyoruz. Bu kısır döngüden ekonomiyi kurtarmak, piyasaların da önünü açacaktır.
24 Eylül'de Almanya'da gerçekleşecek seçimleri, Alman siyasetçileri doludizgin bir 'Türkiye gerginliği' ile tamamlama gayreti içindeler. Cumhurbaşkanı Erdoğan'ın liderliğinde, ekonomik, askeri ve siyasi gücünü Cumhuriyet'in kuruluş döneminden sonra, ilk kez bu derece etkili ve kapsayıcı düzeyde Avrasya'nın 'oyun kurucu' gücü olarak kullanmakta olan Türkiye'nin uluslararası siyasetin gündeminde her an yer alan bir ülke olması, anlaşılan Türkiye'yi Avrupa siyasetinde de 'cazibe' merkezi yapıyor. Alman siyasetçiler, AB Projesi açısından kırılma noktası konumundaki 'Brexit'i, 2008 finans krizinde ayak direttikleri ekonomi politikaları nedeniyle Güney Avrupa'yı neredeyse iflasa sürüklemelerini, euroya erken geçişi, mülteci sorunundaki başarısızlığı 'Türkiye gerginliği' üzerinden unutturmak istiyorlar ise, AB seçmeni bu taktiği yemiyor. Alman dostlarımızın hiç hoşuna gitmeyen ifadeyi, Milano'da taksi şoförü ekonomiden sohbet ederken iki kez bana dönüp tekrarladı. Almanya, son dönemde, uluslararası siyasette azalan etkinliğini artırmak için arayış içinde. Avrupa'nın enerjisini karşılamak adına Rusya ile içine girdikleri süreç, zaten her şeyi dikte etmesinden hoşlanmadıkları Almanya'ya enerjide de bağımlı olmak istemeyen, bilhassa Güney Avrupa ülkeleri, hatta Fransa'yı Türkiye üzerinden alternatif enerji koridoru arayışlarına yönlendirince, Almanya ciddi manada rahatsız oldu. Uluslararası sivil hava taşımacılığı ve kargo taşımacılığında, Türkiye'nin küresel kavşak noktası olarak öne çıkışı, Çin'in 'kuşakyol' projesinde tescillenmiş rolümüz görünen o ki, ciddi sıkıntıya sebep oluyor. Almanya, yukarıda sıraladığım AB konuları başta olmak üzere, pek çok konuda suçu dönüp kendinde aramalı. AB Komisyonu'nun politika üretemez hale gelmesi, üye ülkelerin artan hoşnutsuzlukları bir yana, Rusya ile yürüttüğü siyaset de tıkanmış durumda. 2016'da Gürcistan'daki NATO toplantısında, Rusya ile yakınlaşma süreci nedeniyle, Gürcistan'ın üyeliğine yeşil ışık yakmayan ve ağır eleştiri alan Almanya, ABD'nin baskısı sonucu, Rusya'ya hem yaptırım uygulamak zorunda kaldı hem de sertleştirilen ambargo nedeniyle Alman şirketleri pek çok sektörde Rusya ile işbirliği yapamaz hale geldiler. Almanya'nın bu süreçte, uzun müttefiklik geçmişi olan Türkiye, seçilmiş Cumhurbaşkanı ve Hükümeti ve Türk toplumu ile daha yapıcı ilişkiler yürütmesi, pek çok alandaki kayıplarını telafi edici imkânlar oluşturabilirdi. Türkiye ve Türk toplumunu kaybetmenin suçlusunu ararlarsa, aynaya bakmaları yeterli.
Reel sektörden gelen sinyaller, Türkiye ekonomisinin lokomotifi konumundaki sektörlere yönelik üretim stratejilerinin iyi modellenmesi halinde, büyümenin daha da hızlanacağına işaret ediyor. Bu süreçte, iki önemli nokta öne çıkıyor; birincisi net ihracatın büyümeye katkısını sürdürülebilir kılacak ölçüde, ihracatçılarımıza yağan siparişlerin üretime dönüşmesini sağlayacak kapasiteleri oluşturmak; ikincisi ise, bir önceki noktayla da bağlantılı olarak, küçük atölyelerden büyük işletmelere, yatırımların canlanmasını sağlayacak planlama ve mekanizmaları oluşturmak gerekiyor. İmalat sanayisinin hem üretim, hem de istihdam açısından öne çıkan sektörleri, üç konuyu netleştirmek gayretindeler; birincisi üretimin finansmanına yönelik imkânlar nasıl geliştirilecek; ikincisi kapasite artışına bağlı olarak artacak istihdam ihtiyacı nasıl karşılanacak ve üçüncüsü hammadde ihtiyacının karşılanmasına yönelik süreçler nasıl oluşturulmalı? Kredi Garanti Fonu aracılığı ile reel sektöre sağlanan başarılı finansman desteği, kamu mali disiplini açısından sürdürülebilir değil. Bu nedenle, yatırımların finansmanına yönelik başka bir mekanizma oluşturulması gerekiyor. Bu noktada, mega projelere yönlendirilmiş kredilere yönelik menkul kıymetleştirme (VDMK) adımları ile, işletmelerin, atölyelerin üretim kapasitesini artırıcı hamlelerine kaynak oluşturulabilir. Bunun yanı sıra, sermaye piyasası alanında, yatırımların finansmanına yönelik araç çeşitlendirilmesi imkânları araştırılmalı. Dış ticaretin finansmanında nasıl ki Eximbank'ın rolü güçlendiriliyor; ilk etapta Kalkınma Bankası'nın imkânları da güçlendirilmeli; KOBİ'lerin daha fazla yararlanacağı kaynaklar oluşturulmalı. Bunun yanı sıra, çevresel atıklar açısından minimum risk oluşturan sektörler büyük şehirlerden uzaklaştırılmamalı. Bilhassa, hazır giyim ve konfeksiyon. Çünkü üretim sıçraması yapma potansiyeli olan pek çok sektör nitelikli işgücü bulamıyor. Türkiye'nin nitelikli işgücüne dayalı değil, niteliksiz işgücüne dayalı bir işsizlik sorunu söz konusu. Bu nedenle, sektörlerin nitelikli işgücü ihtiyacına dayalı bir kentsel üretim planlaması gerekmekte. Son bir nokta, hammadde ihtiyacının karşılanması. Almanya'nın Türkiye ile ilişkileri germek adına izlediği politika, dış ticaret alanındaki olası sıkışmaları yerli imkânlarla ikame edecek stratejiler üzerinde çalışılmasını gerektiriyor. Bu nedenle, yerli hammadde üretimine yönelik yatırımların finansmanına öncelik vermek akılcı bir strateji olabilir. Yerli hammadde navlunlarına teşvik stratejisi de ihmal edilmemeli.
Düşük yoğunluklu bir 3. Dünya Savaşı'nın ortasında, 1970'lerden bu yana dünyanın önde gelen ülkelerinde ekonomipolitik gücünü artırmış olan 'küreselciler' ile, 'küreselciler'in istedikleri dünyanın kendi ülkeleri için olumlu sonuçları olmayacağından endişe duyan 'ulus-devletçiler' arasındaki mücadelenin giderek sertleştiği bir ortamda, Türkiye için 'ekonomik bağımsızlık' mücadelesi veriyoruz. Bu mücadele, Türk iş dünyasının uluslararası düzeyde başarılı projeler yürüten holdinglerinden, şirketlerinden, en küçük yerleşim birimindeki esnafımıza kadar, bankalarımızdan aracı kurumlarımıza kadar, topyekûn bir 'bilinçle' yürütülemez ise, işimizin hayli zor olduğunun farkındayız. Bu nedenle, reel sektörün de ötesinde, finansal piyasalarımızı oluşturan kuruluşların da, banka ve banka dışı tüm finans kurumlarımızın elini taşın altına sokması gerekmekte. Türk bankaları, bu bankalarda yüksek tutarlı mevduatı olan 50 bin civarındaki mudi ve ekonomi yönetiminin birlikte yürütecekleri bir süreç ile mevduat faiz oranlarını 1-1.5 puan indirmemiz gerekmekte. Yüksek tutarlı mevduat sahiplerinin bankaları, paralarını çekebilecekleri 'gözdağı' ile yüksek mevduat faiz oranına bir anlamda zorladıkları bir konjonktürden, Rekabet Kurulu'na adreslenmeyecek bir metodoloji ile, çıkmamız gerekmekte. Ancak; tüm bu tartışmalar, dönüp dolaşıp, banka dışı finansman imkânlarının zayıf olmasına takılmakta. Türk halkının 2 trilyon 200 milyar TL civarında tasarrufu var. Bu tasarrufun 873 milyar TL'si TL mevduatı ve katılım hesabında, 607 milyar TL'si döviz mevduatı ve katılım hesabında, 437 milyar TL'si devlet iç borçlanma senetlerinde (Hazine bonosu, devlet tahvili), 108 milyar TL'si hisse senetlerinde, 52 milyar TL'si özel sektör tahvillerinde, 11 milyar TL'si eurobond'larda (yurtdışında ihraç edilmiş Türk tahvilleri), 50 milyar TL'si menkul kıymet yatırım fonlarında, 70 milyar TL'si de bireysel emeklilik fonlarında duruyor. Tasarrufların yüzde 67'si mevduat. Mevduat ile ilgili tartışmanın bu kadar alevli olmasının nedeni de bu. Oysa sermaye piyasası yatırım araçlarının payının en az yüzde 60 olması gerekirdi. Ekonomi yönetiminin mutlaka sermaye piyasası araçlarına tasarruf sahiplerinin daha yoğun ilgi göstermesine sağlayacak her türlü çözüm üzerinde çalışması gerekmekte. Menkul kıymet çeşitliliğini artırmaktan, daha fazla alt piyasa ve fon oluşturmaya, vergi avantajlarına kadar her türlü imkân masada olmalı. Güçlü bir sermaye piyasası olmadan, reel sektör finansmanına yönelik sürdürülebilir bir çözüm üretmek zor.
1970'li, 80'li ve 90'lı yılları siyasetin değişmeyen isimleriyle, adeta bir siyaset monarşisinin kıskacında, köhneleşmiş bir siyaset anlayışıyla geçirdikten sonra, 14 Ağustos 2001'de, Cumhurbaşkanı Erdoğan'ın 'artık hiçbir şey eskisi gibi olmayacak' sözüyle, köhneleşmiş siyasetin yerle yeksan olduğu, Türkiye'nin siyaset kültürünün, siyaset oluşturma tekniğinin büyük bir zihinsel dönüşüm geçirdiği yeni bir döneme geçtik. Halkın iradesiyle kucaklaşan, aslolanın halkla iletişim kurmak olduğu, halkın günlük hayatının her noktasına dokunan, eğitim, sağlık, ulaştırma, haberleşme gibi devletin anayasal sorumluluğundaki alan ve hizmetlerde olağanüstü bir dönüşüme ve yatırım başarısına imza atılmış ve atılmakta olan bir 16 yıl. AK Parti kuruluşunun 16. yılını, bir sonraki 16 yılın hem Türkiye, hem de Parti'nin halka hizmet performansının aynı başarıyla devamının kriterlerini oluşturmayı sürdürerek, 2023 ve 2030 hedeflerine yönelik yol haritaları adına, 'akıl çağı'yla uyumlu siyaset anlayışını kurgulamayı sürdürerek kutluyor. AK Parti'nin yerel kalkınma ve yerel yönetim vizyonu, Anadolu'nun dünyayla entegrasyonu adına uluslararası ölçekte tescillenmiş bir başarı. Öyle bir başarı ki, 81 ilimizi ihracatçı yapmış; Türkiye'nin sanayi üretimini 180 milyar doların üzerine, ihracat performansını 150 milyar dolara taşımış. Türkiye'nin demokratik ve ekonomik kriterlerini ödünsüz bir reform süreciyle üst sıralara taşımış, Türkiye'yi AB'ye tam üye adayı noktasına getirmiş, G20 ülkeleri içinde ağırlığını artırmış, Avrasya'nın kaderinde 'oyun kurucu' ülke konumuna taşımış; Asya-Pasifik, Körfez ve Latin Amerika ile Cumhuriyet tarihinde eşi benzeri görülmemiş güçlü siyasi ve ekonomik ilişkilerin kurulduğu bir 16 yıl. Bir sonraki 16 yılın siyaset dinamiklerinin, yol haritasının doğru kurgulanması adına, AK Parti açısından en kritik önemde gelişme, kurucu lider olarak, Cumhurbaşkanı Erdoğan'ın Parti'nin Genel Başkanlığı'na dönmesi olmuştur. Cumhurbaşkanı Erdoğan'ın liderlik başarısı siyasette kararlılık, milletle bütünleşme, partinin gençlikten, kadınlara, ilçe ve il teşkilatlarına kadar, halkın ayağına giden, güçlü bir teşkilat yapısı oluşturma becerisidir. 1995'ten itibaren, Cumhurbaşkanı Erdoğan'ın, ekibiyle birlikte, siyasette ortaya koyduğu ve koyacağı başarıların ilk ipuçlarına, başarının kodlarına İstanbul Büyükşehir Belediyesi'nde bizzat şahit oldum. İstanbul yerel yönetim anlayışında hâlâ açık ara tüm yenilikleri ve tüm projeleri, 1994'te temelleri atılmış 'hiçbir şey eskisi gibi olmayacak' anlayışı ile gerçekleştiriyor. Başarının devamı, Türkiye'yi 2030'da dünyanın saygın ülkeleri arasına taşıyacak.
Türkiye enerji alanında yerli-milli imkanlara yönelik tarihi adımlar atıyor. Bu adımlar, 2020'lerden itibaren, Türkiye'nin enerjide dışa bağımlılığını azaltarak, hem milli gelire, hem de Türkiye'nin cari açığının azaltılmasına büyük bir katkı sağlayacak. Türkiye'nin cari açığını azaltacak kritik önemde sektörlerden birisi de turizm. İmalat sanayii, yüksek teknolojili ürünler derken, turizmin yılda 30-35 milyar dolar döviz geliriyle, en yüksek ihracat gelirini kazandıran otomotiv sektöründen daha fazla katkı sağladığını görmeliyiz. Bu da, ancak turizme yönelik bakanlık, özel sektör ve medya işbirliği ile, ortak akıl oluşturulması ile mümkün. Bakan Kurtulmuş'un sektör temsilcileri ile bir araya geldiği Antalya toplantısında vurgulanan rakamlar, milli gelirdeki yüzde 12'lik ve istihdamdaki yüzde 8,2'lik payıyla, kültür ve turizm sektörünün büyük bir güce ve potansiyele ulaştığını gösteriyor. 2023 hedefi 50 milyon turist ve 50 milyar dolar gelir. Bu hedefin başarılması, Türkiye'nin en çok döviz geliri kazandıran sektörü olarak, turizmin yol haritası ve stratejisinin yeniden yapılandırılmasından geçmekte. Burada, bakanlığa, özel sektöre ve bilhassa medyaya çok önemli görevler düşüyor. Bakan Yardımcısı Yayman'la çarşamba günkü sohbetimizde, Türkiye'nin kültürel mirasının, müzelerdeki başarılı yeniden yapılandırma sürecinin, turist sayısına çok önemli katkıda bulunduğunu konuştuk. Cumhurbaşkanı Erdoğan'ın da belirttikleri gibi, Türkiye dünyada çok az ülkeye nasip olabilecek bir kültürel mirasın sahibi. Türkiye'nin savunma, enerji ve ekonomi alanında oynadığı kritik rolün anlamını son dönemde kaybetmiş gözüken Avrupa, dünya uygarlık mirasının merkezi olduğumuzu da unutmuş gözüküyor. Bu nedenle, Türkiye'nin dünya uygarlığının merkezi olduğunu öne çıkaracak bir strateji, Avrupa değerlerine binlerce yıldır yaptığımız katkının hatırlanması açısından isabetli olacaktır. De Telegraaf gazetesine röportajında Sneijder'ın Türkiye'de her zaman kendisini güvende hissettiğini ve bu deneyimi asla unutmayacağını ifade ettiği bir ortamda, CHP Genel Başkanı Kılıçdaroğlu'nun bir Alman dergisine yaptığı açıklamayı çok vahim bir noktaya oturtmamız gerekiyor. Dünya Turizm Örgütü'nün tahminleri, 2030 yılında turist sayısının 1.8 milyara, sektör hacminin de 7.2 trilyon dolara ulaşacağını gösteriyor. Türkiye'nin turizm gelirlerinin ise 140 milyar dolara ulaşması beklenmekte. Turizm sektör ekosistemi, medyanın da farkındalık desteği ile, 2023 için geliri 50 milyar dolar, 2030'da ise 140 milyar doların üzerine taşıyabilir. Yeter ki, turizme de stratejik sektör olarak yaklaşalım.
Dün açıklanan haziran ayı sanayi üretim verisi, sanayinin bir önceki yılın aynı ayına göre yüksek bir üretim artışı trendi ile yoluna devam ettiğini gösterdi. Nisan ayında, bir önceki yılın aynı ayına göre yüzde 6.7'lik bir artış yakalayan sanayimiz, mayıs ayında yüzde 3.5 ve haziran ayında da 3.4'lük büyüme ile, yılın 2. çeyreğinde yüzde 4.6'lık bir ortalama üretim artışına imza attı. Bu performans, yılın 2. çeyreğinde GSYH büyüme hızımızın yüzde 8'e bile çıkabileceğine işaret ediyor. İstatistiki yanılma payı dikkate alınarak hesaplama yaptığımızda ise, 2. çeyrekte yüzde 6.45 ile 7.25 arasında bir büyüme oranı görebiliriz. Bununla birlikte, yılın ilk çeyreğinde sanayi üretimi ortalama yüzde 2.1'lik bir artış oranı yakalamasına rağmen, büyüme yüzde 5 çıkmıştı. Bu nedenle, yüzde 4.6'lık sanayi üretim artışı, 2. çeyrekte büyümeyi rahatlıkla yüzde 8 ve üzerine taşıyabilir. Çin'in yılın 2. çeyreğinde yüzde 7'ye yakın bir büyüme yakalayacağı beklentisi dikkate alındığında, Türkiye'nin 2. çeyrekte de küresel bir büyüme başarısı yakalamış olacağını şimdiden söylemek mümkün. 2017 yılının bütünü için, dünya ekonomisinin büyüme beklentisi ise yüzde 3 olarak şekilleniyor. İhracatçılarımızın yılın 2. çeyreğinde de ortaya koydukları performans ise, net ihracatın büyümeye pozitif katkısının sürdüğüne işaret etmekte. 11 Eylül pazartesi günü açıklanacak olan 2. çeyrek büyüme verisini merakla beklerken, ihracatçımızın, Türk iş dünyasının merak ettiği bir başka konunun euro-dolar paritesinin seyri olduğunu hatırlatmamız lazım. Başkan Trump'ın sebep olduğu belirsizlik, ABD'nin iç ve dış siyasetine yönelik tartışmalar euro-dolar paritesi üzerinde hayli belirleyici. Nitekim, eurodolar paritesi, 2015'in ocak ayından bu yana geldiği en yüksek seviye olan 1.1893 doları bile gördü. ABD'nin tarım dışı istihdam verilerinin beklenenden iyi gelmesi ile, bir günde euro 1,1728 dolara gerilemiş olsa da, gerek Avrupa'daki yaz tatilleri dolayısıyla işlem hacminin düşük olması, gerekse de ABD Merkez Bankası (FED) yetkililerinin, ABD'nin enflasyon verilerinde gözle görülür bir artış olmadığı müddetçe, yeni bir faiz artışına karşı çıkmaları, doların zayıf kalmasına yönelik baskının devam etmesine sebep oluyor. Bu nedenle, euro da 1,18 dolar civarında değerini korumakta. Bununla birlikte, eylül ayı ortasındaki FED toplantısından bilanço küçültme kararı, aralık ayı toplantısından da bir faiz artışı kararı daha çıkması halinde, euro-dolar paritesinde trendin aşağıya dönmesi kaçınılmaz olacak. Birlikte izleyelim.
Türkiye Cumhuriyeti'nin temel ilkeleri Milli Egemenlik, Demokrasi ve Eşitlik'tir. 15 Temmuz gecesi, FETÖ hain darbe girişimine karşı halkımızın destansı direnişi, 'Hakimiyet Milletindir' ilkesi ile Milli Egemenliğimizi perçinlemiştir. Demokrasi ve Hukuk Devleti ilkelerimizin kalitesini arttırmak adına var gücümüzle çalışıyoruz. Cumhurbaşkanımız Recep Tayyip Erdoğan'ın liderliğinde, son 15 yıldır mücadelesi verilen konu, Türkiye Cumhuriyeti'nin yönetişim ilkelerinin güçlendirilmesine yönelik bir zihinsel dönüşüm sürecidir. İnsan hakları ve hukuk devletine dayalı daha güçlü demokrasi, kendi coğrafyasına ilham kaynağı olan güçlü bir ekonomi ve halkımızın kendi seçtiği Cumhurbaşkanı, kendi seçtiği Millet Meclisi ve kendi seçtikleri aracılığı ile oluşturduğu 'milli ve bağımsız' bir yargıyla, Milli İrade ve Milli Egemenliğin tam anlamıyla perçinlenmesi. Konunun özü budur. Bir ekonomist olarak, Cumhuriyet'in ilk yıllarından bu yana süregelen 'konvansiyonel' kalkınma anlayışımızı da, en acil şekilde 'Dijital Kalkınma' anlayışıyla ciddi bir zihinsel dönüşümden geçirmemiz gerekiyor. Türkiye'yi 2023'te, 2030'da, 2053'te ve 2071'de dünya ekonomisi ve siyasetinde iddiasını sürdüren, hür ve güçlü bir ülke olarak var etme gayreti içerisindeyiz. Bu süreç, Türkiye'nin 'Bilgi Ekonomisi'ne dayalı yepyeni bir vizyonla, 'Dijital Kalkınma', 'Yapay Zeka Teknolojileri', 'Endüstri 4.0', 'Nanoteknoloji ve Makineler Arası İletişim', 'Her Şeyin İnterneti' gibi alanlarda iddialı projeleri, stratejileri, yol haritalarını, politikaları oluşturmasından geçiyor. Türkiye'nin yepyeni, 'sıfır kilometre' bir bilim ve teknoloji yol haritasına, Cumhurbaşkanlığı'na bağlı yepyeni bir yüksek bilim-teknoloji yapılanmasına, gençliğimizi her türlü sapık ve hain yapılanmalardan uzak tutacak, onları gelecek nesillerin bilim insanı yapacak 'yepyeni' bir 'bilimteknoloji' ekosistemine ihtiyacı var. Son 15 yılda, ekonomisini 3 kat büyütmüş, mega projeleri kendi imkanları ile gerçekleştiren, enerjide tarihi ve dev adımları hayata geçiren Türkiye'nin, bu başarılara imza atmış Cumhurbaşkanı Erdoğan'ın liderliği ve ekibiyle 2023 Vizyonu'nu 'Dijital Kalkınma'ya dayalı yepyeni bir devlet yönetişim anlayışının gerektirdiği zihinsel dönüşümü başarması gerekiyor. Bizlere de, bu zihinsel dönüşümün başarısı adına, bir nefer olarak, ciddi bir görev düşmekte. Kalkınma Bakanlığımızla, Bilim, Sanayi ve Teknoloji Bakanlığımızla, Ulaştırma, Denizcilik ve Haberleşme Bakanlığımızla, 'Dijital Kalkınma'nın alt ve üst yapısını oluşturmamız gerekmekte. Var gücümüzle, bu zihinsel dönüşümü başaralım.
Başkan Trump'ın 'ciddi ölçüde kusurlu' bulmasına rağmen, 'ulusal birlik' için imzaladığı , ABD Kongresi'nin Rusya, İran ve Kuzey Kore'ye yönelik yeni yaptırım tasarısını "ciddi ölçüde kusurlu" olmasına karşın "ulusal birlik" için imzaladığı 'Amerika'nın Düşmanlarıyla Yaptırımlar Yoluyla Mücadele Yasası', ABD-Rusya-AB üçgeninde gerçek manada bir 'küresel ticaret savaşı'na dönüşüyor. Rus yetkililer, gerekçelerini reddettikleri yeni yaptırımlarla Rusya'yı eğip-bükmeyi, politikasını değiştirmeyi düşünmekle büyük hata yaptıklarını belirtmekteler. Rusya Başbakanı Medvedev ise, yeni yaptırımlar nedeniyle ABD ile ilişkilerin düzelme ihtimalinin artık kalmadığını; ABD'nin, bu yaptırım hamlesiyle, Rusya'ya yönelik tam kapsamlı bir ticaret savaşı başlattığını açıkladı. Yasa Rusya'nın demiryolu, gemicilik, metal ve madencilik gibi kilit sektörlerini de hedef alıyor. Yasayla birlikte, Rusya'daki petrol şirketleriyle iş yapan şirketlere de kısıtlamalar getirilecek. AB Komisyonu Başkanı Jean-Claude Juncker, Başkan Trump'ın imzası sonrasında, Rusya'nın doğal gaz ve petrol projelerinde yer alan Almanya, Fransa, Hollanda ve Avusturya gibi AB üyesi ülke şirketlerinin zarar görmesi ihtimali karşısında ABD'ye karşı ekonomik çıkarlarını savunacaklarını ve yeterli ölçüde karşılık vermeye hazır olduğunu vurguladı. Anlaşılan o ki, ABD-Rusya-AB hattında işler daha da gerginleşebilir. İngiltere ise, Asya-Pasifik cephesinde yeni ortaklarla pozisyon almak üzere adımlarını hızlandıracaklarını belirtmekte. Görünen o ki, küresel enerji oyunu sertleşiyor ve ABD, Rusya ile AB arasında enerji ağırlıklı alanlardaki işbirliğini ciddi anlamda baltalamayı hedeflemekte. Bu gelişmelerin tümü, AB'nin enerji arz güvenliği açısından, Türkiye'yi bir kat daha vazgeçilmez ülke konumuna getiriyor. Bu nedenle, Doğu Akdeniz, Orta Doğu ve Türki Cumhuriyetler'deki petrol ve doğalgazın bölgesel kavşak noktası Türkiye ile, AB'nin daha uzun vadeli bir 'ortaklık stratejisi' oluşturması gerekmekte. Ne tesadüf ki, Juncker, dün yaptığı bir açıklamayla,Türkiye'nin AB'nin önemli bir komşusu olduğunu ve Türkiye-AB arasındaki katılım müzakerelerinin devam etmesi gerektiğini belirtti. Enerji Bakanımız Albayrak ise, dünya rekorunun kırıldığı dünkü dev rüzgar enerjisi ihalesini Alman şirketi Siemens'in kazanmasının bölge ve dünyaya önemli bir mesaj olduğunu ve Türkiye bölgenin ve dünyanın en güvenilir yatırım yapılabilir ülkelerin başında geldiğini bu ihale ile ortaya koymaktan dolayı büyük bir gurur duyduklarını ifade etti. Türkiye'nin enerji hamleleri 'küresel' konumumuzu perçinleyecek.
Almanya ile son dönemde yaşanan gerginlik, Türkiye ile AB arasındaki ekonomik ilişkileri ticaret ve finans kanalından sıkıştırmaya yönelik bir dizi çağrı ve girişimi de beraberinde getirdi. Almanya, bir yandan Gümrük Birliği Anlaşması'nın revizyonunu askıya aldırmaya çalışırken, bir yandan da Türkiye'yi AB'den gerçekleştirdiği hammadde ithalatı ve dış ticaretin finansmanı kanalından sıkıştırma gayretinde. AB'nin merkez kurumları Türkiye ile sürecin diyalog içerisinde yönetilmesi noktasında, Almanya'nın çağrılarına prim vermiyor gözüküyor. Ama, daha önce de 'kötü polis-iyi polis' uygulamaları görmüştük. Bu nedenle, Türkiye'nin hammadde ithalatına yönelik ve dış ticaretin finansmanına yönelik detaylı çalışmalar gerçekleştirip, alternatif çözümler üzerinde çalışmak; hammaddede alternatif tedarikçi ülkelere yönelik ve dış ticaretin finansmanında da Kredi Garanti Fonu'na benzer bir yapı üzerinde yoğunlaşmak yararlı olacaktır. İhracatın aylık bazda son 6 yılın en iyi, son 8 yılın en iyi ikinci artış oranını yakalamış olması, 2017'nin ihracat açısından atılım yılı olarak ilan edilmesiyle uyuşuyor. Bu başarının sekteye uğramaması adına, ihracatçının hammadde tedarikine yönelik, ithalat nasıl yerli hammadde ile ikame edilebilir, ihracatçının maliyetlerine nasıl katkı sağlanabilir; dış ticaretin finansmanına yönelik ek imkanlar nasıl oluşturulabilir, üzerinde çalışmamız gerekiyor. Bu açıdan, içinde bulunduğumuz bu yoğun çalışma dönemi ihracatçı birliklerinin yeniden yapılanması adına doğru zaman mıdır, kuşkularım söz konusu. Üretim maliyetlerinin yönetilmesi ve düşürülmesine yönelik her tedbir, aynı zamanda enflasyonun aşağı çekilmesi adına çok önemli. Üretim maliyetlerinin sürdürülebilir kılınması, ihracatçımızın rekabet imkanını da arttıracaktır. Gelişmekte olan ekonomilerde, ortalama yıllıklandırılmış enflasyon yüzde 3.1'e gerilemiş iken, TCMB'nin 2017 sonu için ortalama yüzde 8.7'yi, 2018 sonu için ise yüzde 6.4'ü tahmin etmesi, fiyat istikrarı ile ilgili bir hayli işimiz olduğunu gösteriyor. Sürdürülebilir yatırım hamleleri adına, hammadde, işgücü, enerji, finansman ve Ar-Ge maliyetlerinin yönetilebilir olması, yatırımlar için uygun maliyetlerle yeni yatırım alanlarının oluşturulması, bir an önce OSB'lerdeki arsa rantının önüne geçilecek adımların atılması kritik önemde. İhracat ve yatırımları sürdürülebilir kılacak her türlü adım, tedbir ve paket bizi 2023'e güçlü bir ekonomi olarak taşıyacak fırsatların da önünü açacak.
Önde gelen gelişmekte olan ülkeler ile gelişmiş ülkeler arasında hızla tırmanan rekabeti kendi kontrolünde şekillendirmek adına, küresel ekonomi-politik sistemin her daim hâkimi olmak isteyen 'küresel müesses nizam' her türlü vahşi operasyonu seferber etmiş durumda. Venezuela'dan Brezilya'ya, Katar'dan son olarak Pakistan'a, şekillendirilmeye çalışılan 'küresel düzen'i sorgulayan, bunun bir parçası olmak istemeyen veya kendi yolunu çizmek isteyen ülkelerin başına gelmedik kalmıyor. Afganistan, Irak, Suriye, Libya, Yemen, Kuzey Kore gibi kriz noktaları oluşturularak, bu noktalar üzerinden o coğrafyalardaki ülkelere askeri ve siyasi operasyonlar düzenleniyor. Kendi coğrafyasındaki ülkelere ilham veren, onları umutlandıran, cesaretlendiren Türkiye ve lideri Cumhurbaşkanı Erdoğan'a yönelik acımasız operasyonlar da bu sürecin bir parçası ve neden teyakkuz durumunda olmamız, neden bir ve diri olmamız gerektiği konusunda tüm ipuçlarını ortaya koyuyor. 5 teyakkuz alanımız var. Birincisi, siyasi teyakkuz. Türkiye'yi gerekirse bölmeyi, parçalamayı dahi göze almış 'küresel oyun'a karşı, iktidarı ve muhalefetiyle siyasetin, Meclis'in uyanık olması. Bu noktada endişelerimiz var. İkincisi, ekonomik teyakkuz. Türkiye'yi üretim ve yatırım yapılamaz bir ülke haline getirmeye çalışıyorlar. Bu nedenle, yerli - milli enerji, hammadde, teknoloji hamleleri kritik önemde. Üçüncüsü, manevi teyakkuz. FETÖ ve dünyada benzeri örgütlenmeler üzerinden ülkelerin manevi değerleri yıpratılarak, yeni bir küresel din empoze edilmeye çalışılıyor. İslamiyet'in, Türklüğün temel ve değişmez değerlerine her zamankinden fazla sahip çıkmamız gerekmekte. Dördüncüsü, güvenlik teyakkuzu. Türkiye'nin güvenlik birimleri terörün her türlüsüyle tarihi bir mücadele veriyor. Milli ve yerli savunma sistemleri ile Türkiye'nin caydırıcılık gücünü daha da perçinlememiz gerekiyor. Beşincisi toplumsal teyakkuz. Türkiye'yi ortasından yarmaya yönelik, insanlarımızı birbirine düşman etmeye yönelik, aile bağlarımızı zayıflatmaya yönelik her türlü algı operasyonunu püskürtmemiz gerekiyor. Gazetemizin köşe yazarları, özel istihbarat birimi, editörleri, muhabirleri, Turkuvaz Medya Grubu'nun tüm yazılı, görsel ve işitsel yayınları, en tepesinden en kıdemsiz çalışanına, küresel ölçekte yürütülen bu 'acımasız, vahşi' küresel operasyona karşı sizleri teyakkuzda tutmak ve gözünüze indirilmeye çalışılan perdeyi yok etmek için canla başla çalışıyor. Tarih, teyakkuzda olan ve kendi coğrafyasının kaderi için mücadele edenleri altın harflerle yazacak
Enerji ve Tabii Kaynaklar Bakanlığımızın 'Yenilenebilir Enerji Kaynak Alanları (YEKA)' hamlesi, Türkiye'nin yenilenebilir enerji alanında teknoloji üreten ve ihraç eden bir ülke olarak öne çıkmasının yanı sıra, 'karbon ayak izi' konusunda gözlenecek küresel rekabet açısından da stratejik adımlar atması anlamına geliyor. Türkiye'nin en büyük güneş enerjisi santralinin kurulacağı 1000 megavatlık Karapınar Yenilenebilir Enerji Kaynak Alanı ihalesi sonrasında, bin megavatlık Rüzgâr Enerjisi Yenilenebilir Enerji Kaynak Alanları (YEKA) ihalesi süreci de başladı. Toplamda 2.5 milyar dolar düzeyine ulaşabilecek her iki yatırım, 2 milyona yakın evin elektrik ihtiyacını karşılayabilecek ve rüzgâr enerjisi ihalesi sayesinde, Türkiye çevrecilikte dünyaya örnek bir proje ile yılda 1.5 milyon ton karbon emisyonu azaltımı sağlayacak. Dilek Güngör'ün çarşamba günkü yazısında belirttiği gibi, hani çevreci kuruluşlar, Türkiye'ye alkış yok mu? Yok, çünkü dert çevre değil, Türkiye'nin küresel bir oyuncu olmasını engelleyecek kampanyalarla algı operasyonları yürütmek. Türkiye'nin 2030'da dünyanın en büyük 12'nci, 2050'de ise dünyanın 11'inci ekonomi olması adına yürütülecek stratejilerin başında enerji stratejisi geliyor. Bakan Berat Albayrak'ın liderlik ettiği 'Milli Enerji ve Maden Politikası' Türkiye'nin sürdürülebilir büyüme ve ekonomik bağımsızlığının güçlendirilmesi adına kritik önemde bir yol haritası. Türkiye'nin yerli ve milli kaynaklara dayalı enerji hamlesi, ilk etapta cari açığımızın yarı yarıya azalması anlamına gelecek. 10 yıl içinde, Türkiye'nin cari işlemler açığını sıfırlayacak ölçüde önemli bir işe soyunuyoruz. Çünkü, güneş ve rüzgârda, söz konusu projelerle kurulacak tesislerde, yüzde 65 yerlilik oranı ile fotovoltaik modül ve rüzgâr türbini üretecek. Yüzde 80 yerli mühendis şartı ile Türkiye'ye yenilenebilir enerji alanında teknoloji üreten, geliştiren bir ülke olacak ve ithal enerji faturamızdaki ciddi küçülmenin yanı sıra, Türkiye milyarlarca dolarlık enerji teknolojisi ihracatı yapan ülke konumuna ulaşacak. İhaleye, teklif veren 8 konsorsiyumun 4'ünde Alman şirketlerinin yer alması, Alman siyasetçilerin tırmandırdığı gerginliğe rağmen, Alman şirketlerinin akılcı bir strateji ile, Türkiye'nin geleceğinde yatırımcı olmanın en doğru tercih olduğunun farkında olduklarını teyit ediyor. Atlantik tarihi bir kararın eşiğinde; ya Türkiye'nin geleceğinde olmak gibi doğru bir tercih yapacaklar ya da Türkiye'nin önlenemez yükselişini dizlerini döve döve uzaktan seyredecekler.
Bu hafta, uluslararası ve yurtiçi piyasalar hem Türkiye Cumhuriyet Merkez Bankası'nın (TCMB) hem de ABD Merkez Bankası'nın (FED) kararlarını takip edecek. TCMB Para Politikası Kurulu (PPK) yarın gerçekleşecek. FED'in Açık Piyasa Komitesi (FOMC) ise dünden beri toplantıda ve toplantıda alınan kararlar bugün Türkiye saati ile 21'de gelecek. FED'in iki konuda ne karar alacağı merak edilmekte; ilki para politikası faiz oranını yükseltecek mi; ikincisi bilançosunu ne zaman küçültmeye başlayacak. 2008 sonbaharından bu yana FED'in bilançosu 0.9 trilyon dolardan 4.5 trilyon dolara genişledi ve dünya ağzına kadar 'dolar'a boğuldu. Şimdi, FED bilançosunu 1.6 trilyon dolar küçültmeyi hedefliyor. Bununla birlikte, dünyadan bu miktar doları ne zaman çekmeye başlayacak belli değil. FED'in bilanço küçültme kararının önemi, artık faiz artış kararının önüne geçti. FED'in bilanço küçültme kararı eğer 2018 başına sarkarsa, Türkiye'nin de içinde yer aldığı önde gelen gelişmekte olan ülkeler, yılın kalan 5 ayını daha rahat geçirebilecekler. Bu nedenle, bugün FED'in yapacağı açıklamalar da, 19-20 Eylül toplantısından sonra yapılacak açıklamalar da dikkatle takip edilecek. Başkan Trump'ın sebep olduğu iç ve dış politik tartışmaların devam etmesi ve FED'in de eylül toplantısında bilanço küçültme kararı almaması halinde, euro-dolar paritesinde 1.16-1.20 dolar bandında bir harekete şimdiden şaşırmayalım. Euronun güçlü seyretmesinin Türkiye'nin dış ticaret hadleri açısından olumlu bir katkısı olduğunu da ekleyelim. Ayrıca, Avrupa Merkez Bankası'nın geçen haftaki açıklamaları da, Türkiye'nin AB'ye yaptığı ihracatın artarak devam edeceği noktasında olumlu ipuçları veriyor. Nitekim IMF'nin son Dünya Ekonomik Görünüm Raporu'nda da, aynı noktalara işaretle, Türkiye'nin büyüme ve ihracat performansından övgüyle söz edilmiş. Bu nedenle, ekonomi yönetimi de, güçlenen algıyı destekleyecek tedbirleri almayı sürdürüyor. Bu süreçte, TCMB'nin bilhassa BDDK ve Hazine tarafından yalnız bırakılmaması önemli. Yarınki PPK toplantısından bir faiz indirim kararı çıkması beklenmiyor; ki doğru bir strateji. Çünkü TCMB gerek yıllık enflasyonu hızla tek haneye çekmek, gerekse de döviz kurlarındaki istikrarın devamı adına işi sıkı tutmak istiyor. Bu nedenle, BDDK'nın bankacılık sistemini rahatlatan adımları, TCMB'nin sonbaharda atabileceği adımlar öncesinde, isabetli. Para politikasında doğru zamanda atılacak doğru adımların güçlü etkisi, son çeyrekte büyümeyi de motive edecektir.
Bilgi ve iletişim teknolojilerindeki gelişmenin hızına yetişmekte zorlandığımız bir yüzyıldayız. Öyle bir yüzyıl ki, yakın zamana kadar dünyanın en gelişmiş ve refah düzeyi yüksek olarak kabul edilen ülkeleri ile aralarında Türkiye'nin de yer aldığı önde gelen gelişmekte olan ekonomiler arasındaki teknoloji düzeyi farklılığı, refah düzeyi algısı hızla kapanıyor. Dünya nüfusunun geniş bir bölümünün akıllı cihazlara erişim imkânının hızlandığı ve güçlendiği bir dönemde, her türlü bilgiye, habere ve detaya kolayca ulaşabilmek mümkün. Küresel ekonomi-politik dengelerdeki değişim, önde gelen gelişmiş ve gelişmekte olan ülkeler arasındaki diplomatik ilişkilerin de yeniden kurgulanmasını gerektirmekte. G7 Grubu'ndaki ülkelerin, ABD, Almanya, Fransa gibi ülkelerin, diplomasi masasına kendilerine göre kimi kozları, üstü örtülü tehditleri getirmelerinin artık sonuç vermediği bir 'Akıl Çağı'nın içindeyiz. Bu çağ, ülkeler arasındaki ikili ilişkilerin artık şeffaflığa, dürüstlüğe, karşılıklı güvene ve birbirlerinin menfaatlerini gözetmelerine dayalı olacağı bir döneme işaret ediyor. Asya-Pasifik ile Atlantik arasındaki kapışma, 2050'de, dünyanın en büyük 5 ekonomisinin Türkiye'nin de içinde yer aldığı E7 Grubu'ndan çıkmasını tetiklerken, Fransa, bugün 10'uncu sıradaki konumundan, 2050'de 11'inci sıraya oturacak olan Türkiye'nin bir altına, 12'nci sıraya gerileyecek. Bugün 5'inci sıradayken, 2050'de 9'uncu sıraya gerileyecek Almanya açısından, 14'üncü sıradan 11'inci sıraya yükselecek olan Türkiye ile ilişkileri daha da güçlü kılmak mı doğru bir strateji, yoksa koparma noktasına getirmek mi? Çin'in milyarlarca dolarlık yatırım yapmayı hedeflediği 'kuşak-yol projesi'nin en kritik küresel lojistik merkezi ve ulaşım-enerji koridoru olacak Türkiye'nin, yürütülecek trilyon dolarlık projeler açısından işaret ettiği cazibe Alman şirketlerinin de gözünü kamaştırırken, Almanya'nın demode bir diplomasi anlayışı ile FETÖ-PKK kartını pazarlık masasında tutma arayışı, 'Akıl Çağı'nın neresine sığar? Avrasya'da, Doğu Akdeniz'de hızla alan ve nüfuz kaybeden Almanya açısından, Türkiye ile güçlü ilişkiler mi daha akılcı; yoksa terör örgütlerini maşa olarak kullanayım derken, esas Türk halkı ile ilişkileri sıfırlamak ve kendini 'istenmeyen' ülke ilan ettirmek mi daha akılcı? İngiltere ile Brexit sürecinde ciddi görüş ayrılıklarının, Polonya ile 'yargı reformu' tartışmalarının ortasında, yoksa AB ve Almanya, Türkiye üzerinden bir şeyleri gölgede mi bırakmaya çalışıyor? Esas, Alman şirketleri kendi hükümetini uyarmalı, diye düşünüyorum.
Öncelikle, yeni Bakanlar Kurulumuz hayırlı olsun. Bu akşam, küresel piyasalar kapandıktan sonra, uluslararası derecelendirme kuruluşu Fitch Türkiye ile ilgili değerlendirmesini açıklayacak. Bu konuda, Türkiye'nin kredi notunun değişmesi beklenmiyor. Buna karşılık, not görünümünün 'durağan'dan 'pozitif'e yükselebileceği yönünde beklenti daha güçlü gözüküyor. Elbette, Katar Krizi'nin perde arkasındaki detaylar, Türkiye'nin finans ve ticaret kanalından küresel ölçekte sıkıştırılmaya devam edileceğine işaret ediyor. Bu nedenle, ekonomi alanıyla ilgili bakanlarımızın büyük ölçüde görevlerini sürdürdüklerini dikkate alarak, birkaç önemli gündem önerisini paylaşmak isterim. Enflasyon, Türkiye'nin risk primi ve dış ticaretin finansmanı, öncelikli konular olarak öne çıkıyor. İstihdam seferberliğini de gözetmeyi sürdüreceğiz. Vergi sisteminde sadeleştirme de orta vade açısından ivedi bir gündem başlığı. Türkiye'nin 2017'deki büyüme başarısının anahtar başlıklarından biri net ihracatın katkısı. Bu husus dış ticaretin finansmanı ve ihracat teşviklerini kritik önemde konu başlıkları haline dönüştürüyor. TİM bünyesindeki ihracatçı birliklerimizin başkanlarından bir aydır, ihracat sigortası ve ithalat finansmanında öncü uluslararası firmaların dış ticaret finansmanında zorluk çıkardıklarını, bu zamana kadar bir tek ödemesini geciktirmemiş firmalara dahi artık kendileriyle çalışamayacaklarının söylendiğini duymaktayız. Birlik başkanları, doğal olarak kendi üyesi ihracatçı firmaların sıkıntılarını bize aktarmaktalar. Kredi Garanti Fonu'nun, yeniden yapılandırılması sonrasında, reel sektörün finansman imkânlarının rahatlatılması noktasında son 9 ayda sağladığı katkı bir başarı öyküsü. Aynı başarılı uygulamanın bugün dış ticaretin finansmanı için de devreye alınması gerekmekte. Dış ticaretin finansmanının sürdürülebilir kılınması, 2018 ve 2019 büyümesi için de kritik önemde olacak. Yıllıklandırılmış manşet enflasyonun yüzde 8 ve altına indirilmesi de diğer kritik gündem maddesi. TL tasarruflara uygulanan faiz oranından kredi faiz oranına, çok sayıda mal ve hizmetin fiyatlandırma alışkanlıklarına kadar, pek çok alanı ilgilendiriyor. TCMB'nin sıkı para politikasını bu hedefe ulaşıncaya kadar sürdürmesi, bir başka yönüyle, döviz kurlarındaki dalgalanmayı da frenleyecek; ki bu da manşet enflasyon için hayli önemli. Dış ticaretin finansmanı ve enflasyonla ilgili tedbirlerin bir an önce hayat bulmasının, sonbahara hazırlıklı girmek adına elimizi güçlendireceğini atlamayalım.
Faiz, iktisat teorisinde paranın fiyatıdır. Yani para da bir maldır. Doğal olarak her malın arzı ve talebi vardır ve malın piyasa fiyatı arz-talep dengesi veya dengesizliği ile şekillenir. Paranın piyasadaki miktarından, yani arzından sorumlu olan merkez bankası piyasaya çok fazla para sürerse, arzın bollaşması paranın fiyatını, yani faizi düşürür. Ancak, bu adım aynı zamanda paranın değerinin düşmesi anlamına gelir ve o para cinsinden mal ve hizmetlerin fiyatlarının yükselmesine, yani enflasyona sebep olur. Bu nedenle, 1990'lı yılların ikinci yarısından bu yana, merkez bankaları piyasaya çok fazla para sürme taraftarı değiller. Son 20 yılda, merkez bankalarının piyasadaki para miktarını çok sıkı kontrol altında tuttukları gerçeği ile hane halkının ve şirketlerin para talebinin artması, paranın fiyatını yani faiz oranlarını yükseltmekte. O halde, faiz oranlarının makul düzeyde olması, para arzı ile talebi arasındaki dengeden geçiyor. Faiz deyince de, unutmayalım, bir içinde enflasyonu barındıran nominal faiz; bir de, enflasyondan arındırılmış reel faiz vardır. Nominal faiz, enflasyon ve ülke risk priminin toplamıdır. Yani, reel faiz ülke risk primi anlamına gelir. AK Parti'nin 15 yıllık başarılı performansı, Türkiye'nin tarihinde görmediği 'negatif' reel faizi görmesini sağladı. Bu nasıl başarıldı; Türkiye'de bir ara yıllık enflasyon yüzde 5-6 düzeyine geriledi ve Türkiye'nin küresel algısının pozitif olması, Türkiye'nin risk primini sıfırladı. Türkiye, 2013 ilkbaharında, enflasyonun altında nominal faiz gördü; yani ülkenin pozitif algısı o kadar güçlüydü. Bugün ise, Hazine'nin yüzde 11 borçlanma faizi, Türkiye'nin risk priminin aslında yüzde 1 civarında olduğunu gösteriyor. Bir zamanlar, Türkiye'nin risk primi yüzde 36 ile 40 arasındaydı. Bu durumda, Hazine'nin yeniden tek haneli oranlarla borçlanması, Türkiye'nin enflasyonu ve risk priminin normalleşmesinden geçiyor. Yıllık enflasyonun yüksek seyretmesine sebep olan gıda enflasyonunun normalleşmesi adına, Gıda ve Tarımsal Ürün Piyasaları İzleme ve Değerlendirme Komitesi'nin 16 Temmuz pazar günü yapılan toplantısında alınan kararların en aciliyetle hayata geçirilmesi kritik önemde. Yıllık enflasyonun sonbahar başı tek haneye gerilemesi, TCMB'nin kredi faiz oranlarının yumuşamasına yönelik atacağı adımları da hızlandıracaktır. Ayrıca, TL cinsinden tasarrufları artıracak, bilhassa yastık altı tasarrufları ekonomiye kazandıracak teşvik ve yatırım araçları kredi maliyetlerinin iyileşmesine önemli katkı sağlayacaktır. Tedbirler için hızlanmamızda yarar var.
15 Temmuz hain darbe ve işgal girişiminden bu yana ortaya çıkan detaylar, 1990'lı yılların ortasında, dünya 'Asya Mucizesi'ni konuşurken, FETÖ'nün soru bankalarını çalarak kamuya kendi adamlarını yerleştirme işini hızlandırdığını gösteriyor. Çünkü, 'Asya Mucizesi' esasen Asya-Pasifik ile Atlantik arasında önünde sonunda yaşanacak büyük kapışmanın yaklaştığına ve bu süreci tetikleyecek iki ülkenin Türkiye ve Hindistan olacağına işaret etmekteydi. Bu nedenle, Türkiye'nin tercihini Atlantik'ten yapması adına, 'rotası' ve 'bağlılığı' önceden belirlenmiş bürokratların kritik noktalara yerleştirilmesi gerekmekteydi. Nitekim 1994 ve ardından 2001 krizleriyle, Türkiye zaten ekonomik açıdan Atlantik'e daha bağımlı hale gelmişti. 3 Kasım 2002'de, Cumhurbaşkanı Erdoğan'ın liderliğinde tek başına iktidar olan AK Parti, ekonomik reformlarla IMF prangasından kurtulmuş bir Türkiye, Kıbrıs'ta bağımsız politika izleyen bir Türkiye, Rusya, Körfez, Türk Cumhuriyetler, Uzakdoğu ve Afrika ile güçlü ilişkiler kuran bir Türkiye oluşturmaya başlayınca, 2006'daki Danıştay saldırısından itibaren kendimizi adım adım vahşileşen bir saldırının içinde bulduk. Küresel güçlerin hesaba katmadıkları en kritik husus, halkımızın gözü pekliği, cesareti, kararlılığıydı. Melih Altınok'un dünkü köşesindeki o çok anlamlı ifadeye, cumartesi gecesi 15 Temmuz Şehitler Köprüsü'nde gördüğüm bir ifadeyi de ben ekleyeyim: 'Gece ülkesini kurtarıp, sabah işe giden halka Türk Halkı denir.' Fahrettin Altun'un ifadesi ile, 'küresel müesses nizam' Türk halkının dinamizmi ve azmini, 21. Yüzyıl'da vatanının bağımsızlığı ve özgürlüğü için canını gözünü kırpmadan feda edebileceğini hesaba katmamıştı. 2000'li yılların yükselen ve bölgesel 'oyun kurucu' gücü konumuna gelen ülkesi Türkiye'nin vatandaşları olarak, Türk halkının 'çelikleşmiş' özgüveni, tankları, helikopterleri ve uçakları bertaraf etti. 15 Temmuz hainliğinin amacı, Cumhurbaşkanı Erdoğan'ın liderliğinde, Asya-Pasifik ile Atlantik arasında başlamış olan '3. Dünya Savaşı'nın gidişatını kritik ölçüde etkileme gücü olan Türkiye'nin kolunu, kanadını, özgüvenini paramparça edip, kaderleri büyük bir felakete mahkûm edilmiş kimi Ortadoğu ülkeleriyle aynı felakete sürüklemekti. 16 Temmuz sabahı bir kâbustan, daha iddialı ve kararlı bir geleceğe uyandık. Bizi kimsenin alt edemeyeceği gerçeği ile işimize sarıldık. 2023 hedeflerine ulaşmak adına, 250 Şehidimiz ve 2139 Gazimiz adına, ağır bir sorumluluk üstlendik. Bunun için gece gündüz çalışmamız, yılmamamız ve Türkiye'nin tüm milli ve yerli kaynaklarını seferber etmemiz gerekiyor.
Cumhurbaşkanı Erdoğan'ın ekibiyle birlikte 15 yılda gerçekleştirdiği 'devrimsel' dönüşüm, demokratik ve ekonomik reformları hayata geçirmek adına gerekli kararlılık ve inanca sahip olmanın, bir ülkeyi dünya ekonomi- politiğinde nasıl üst basamaklara çıkardığı noktasında tescillenmiş bir başarıdır. Türkiye, bu başarısı ile hem Avrasya'daki ülkelerin tümüne ilham vermektedir, hem de küresel ekonomi- politiğin yeni yükselen coğrafyası Asya- Pasifik açısından bir sıklet merkezidir. Demokrasisi ve ekonomisiyle, Türkiye'nin 'oyun kurucu' gücünü artırması, Asya-Pasifik'in önlenemez yükselişinin hızlanması anlamına gelmektedir. 15 Temmuz FETÖ darbe girişimi, Türkiye'yi felç etmeyi, uluslararası itibarını yok etmeyi, ekonomik sistemini yerle yeksan etmeyi ve Asya-Pasifik'in yükselişini sekteye uğratmayı hedeflemiş, küresel güçlerce her açıdan desteklenmiş vahşi bir operasyon; bir işgal girişimidir. 15 Temmuz Destanı'nın ekonomik kodlarını merak ediyorsanız, 2002'de ortalama yaşam standardı 3 bin doların altında, bankalarda sadece 128 milyar TL tasarrufu olan, 30 milyar dolarlık ihracatı dahi yakalayamamış, kamu mali disiplini büyük sıkıntılar içinde olan bir Türkiye'den, bugün 10 bin 800 dolar ortalama yaşam standardı, bankalarda 1 trilyon 240 milyar TL tasarrufu olan, 150 milyar dolar ihracat yapabilen, küresel ölçekte pek çok önde gelen gelişmiş ve AB ülkesinden daha güçlü ve sağlam kamu mali disiplini olan, 170 milyar dolarlık sanayi üretimi ile Avrasya'nın en iddialı üretim ekonomilerinden biri olan Türkiye'yi, Cumhurbaşkanı Erdoğan ve ekibinin bu büyük başarısını iyi analiz etmemiz gerekir. Bu verilerin tümü toplumsal düzeyde yüksek bir özgüven, güçlü bir özel sektör ve geleceğine yatırım yapan bir Türk halkı anlamına gelmektedir. Türkiye Ekonomisi'nin sağlam temellere dayalı başarısını göz ardı eden hainler ve onların küresel destekçilerinin 15 Temmuz gecesi gerçekleştirdiği darbe ve işgal girişimi, halkımızın iman dolu göğsüne, Türkiye Ekonomisi'nin sağlam temellerine, Türk iş dünyasının başarılarla tescillenmiş özgüvenine çarptı ve un ufak oldu. Milli İrade'nin sarsılmaz gücü, tankları da, topları da, uçakları da ezdi, geçti. 15 Temmuz Destanı'nın ekonomik kodları, dünyanın önde gelen ülkelerinin dahi kaldıramayacağı ölçüde vahşi bir saldırıya rağmen, Türkiye Ekonomisi'nin yeniden yüzde 5 büyümeye dönmesinin gerekçesidir. 250 Şehidimiz ve 2900 Gazimizin tarihi fedakârlıkları adına, Türkiye'yi dünyanın ilk 10 ekonomisi arasına taşımak boynumuzun borcudur.
15 Temmuz FETÖ hain darbe girişiminin halkımızın destansı direnişi ile bertaraf olmasının birinci yıldönümünü idrak ettiğimiz bu hafta, Türkiye Ekonomisi'nin bugün ulaştığı nokta ile Türk halkının kahramanlığı, gözüpek olması arasında çok güçlü bir bağ olduğunu vurgulamamız gerekiyor. Kurtuluş Savaşı'ndan 15 Temmuz'a, Türkiye yakın tarihinde bir sürü badireler atlattı. Bu badireleri, her defasında demokrasisini ve ekonomisini daha ileri taşıma azmi ile aştı. Bilhassa, 2000'li yılların başlarından itibaren bir bir hayata geçirilen demokratik ve ekonomik reformlarla, Türkiye, dünya ekonomisi ve siyasetine yön veren pek çok uluslararası platformun 'etkili' bir üyesi oldu. Türk halkının kahramanlığı ve gözüpek yapısı, ekonomi alanındaki girişimciliğine yansımakta. Son 15 yılda yakalanan yüksek büyüme hızında, özel sektör yatırımlarının ve Anadolu KOBİ'lerinin 'devrimsel' dönüşümünün, kurumsallaşma hamlesinin çok büyük katkısı oldu. Türkiye'nin her ili ihracat yapar hale geldi. Bu tartışmasız ve uluslararası düzeyde de tescillenmiş başarı, özel sektör hâkimiyetinde, rekabetçi ve piyasa ekonomisine dayalı bir ekonomik yapının oluşmasında da önemli bir dönüşümü beraberinde getirdi. Bu başarı Türk halkının özgüvenini perçinledi ve Türk iş dünyasının dünyanın her yerinde, başı dik olarak, önemli iş bağlantıları ve yatırımlar gerçekleştirmesini sağladı. Türkiye, küresel ekonomik sistemin önemli oyuncuları arasında hak ettiği yeri aldı. 15 Temmuz gecesi, hain darbe girişimi, sadece Türkiye'nin demokrasisine değil, ekonomi alanındaki başarısına da yönelik vahşi bir saldırıydı. Bu saldırı, halkımızın destansı kahramanlığı ve Türkiye Ekonomisi'nin güçlü altyapısı ile püskürtüldü. Piyasa ekonomisi alanında elde edilen başarı ve sürdürülebilir makro denge sayesinde, pek çok önde gelen ülke ekonomisinin atlatamayacağı bu düzeyde bir hainliği ekonomimiz telafi etmeyi bildi ve yeniden güçlü büyüme trendine geri döndü. Hal böyleyken, Başbakan Yardımcısı Canikli'nin Türkiye Bankalar Birliği ile gerçekleştirdiği toplantıya yönelik kimi haberler dahil, 6 aydır gözlemlediğim tuhaf bir yaklaşımla, AK Parti'nin ekonomi alanındaki 15 yıllık başarısının öncelikli göstergelerinden biri olan 'piyasa ekonomisi' başarısını gölgelemeye, Hükümet'in sanki kendi başarısını örselemeye yönelik arayışlar içinde olduğu izlenimi verilmeye çalışılıyor. Türkiye'nin 'piyasa ekonomisi' başarısını gölgeleyecek bu tür habercilik anlayışlarına ne prim, ne de izin verelim.
23 Ekim 2013'te Kanada Calgary'deki Dünya Petrol Kongresi yıllık toplantısında, hayli çekişmeli geçen bir oylama ile 22. Dünya Petrol Kongresi'ne ev sahipliği yapmasına karar verilen İstanbul, Türkiye'nin denizde sondaj başta olmak üzere, enerji alanında bölgesel ve küresel ölçekte hamle üstüne hamle yaptığı bir dönemde, 'Enerji Geleceğimize Köprüler' temasıyla kritik önemde bir zirveye ev sahipliği yapıyor. Çok sayıda devlet ve hükümet başkanı, enerji ve petrol bakanı ile enerji sektörünün küresel ölçekte üst düzey temsilcilerinin katılacağı uluslararası kongrede, petrol endüstrisinin geleceğine yönelik küresel politikalar, alt ve üst yapı yatırımlarına yönelik stratejiler, düşük karbonlu çözüm imkânları, petrol alanında yeni teknolojiler hem genel ve teknik toplantılar, hem de çalışma gruplarınca ele alınacak. Ev sahibi Türkiye'nin petrol ve doğalgaz alanında küresel ölçekte ilgi çeken son hamleleri de detaylı olarak konuşulacak. Dünya ticaretinde yüzde 0.9, küresel GSYH'da yüzde 1.14 payı olan Türkiye, dünya enerji tüketiminin de yüzde 1'ini gerçekleştiriyor. Türkiye'nin enerji alanında artan tüketimine bağlı olarak, enerji arzı ve güvenliği açısından kritik önemde hamleleri dikkatle takip edilirken, küresel vasat büyüme ve Çin'den kaynaklanan nedenlerle, küresel birincil enerji talebindeki artış yüzde 1 ile son 10 yılın yüzde 1.9'luk ortalamasının altında seyretmekte. Bu durum, küresel petrol fiyatlarındaki tablonun da gerekçesini oluşturuyor. Bir yandan da, kaya gazı devrimi gibi, yakıt yelpazesi genişliyor. Buna rağmen, petrol küresel ölçekteki yüzde 32.9'luk payı ile hâlâ bir numaralı birincil enerji türevi. Yüzde 29.2 ile kömür ve yüzde 23.8 ile doğalgaz takip ediyor. Avrupa ve Avrasya, tüketimde diğer kıta ve coğrafyaların üzerinde seyretmekte. Bu da, Türkiye'yi bölgesel ve küresel enerji stratejilerinde vazgeçilmez başat ülke konumuna getiriyor. 2013-2020 arası yüzde 11 artması beklenen küresel enerji talebinin 15.041 milyon petrol ton eşdeğere, 2040'a kadar ise yüzde 45 artışla 19.643 milyon petrol eş değere ulaşması bekleniyor. Şu anda, küresel petrol talebinin yüzde 80 civarını fosil yakıtlar karşılıyor ve 2040'ta ağırlıklı olarak karşılamayı sürdürecekler. Bakan Berat Albayrak'ın göreve geldiğinden beri yürüttüğü başarılı hamleler ve gelecek 10 yılın stratejisi, Türkiye'nin küresel enerji ve petrol stratejilerinin belirlenmesine ev sahipliği yapması ile daha da anlam bulacak. 4 günlük zirveyi dikkatle takip edelim.
Ev sahibi Almanya'nın gündemi nedir bilemem; ama bu hafta sonu Hamburg'da gerçekleşecek G20 liderler zirvesinde Katar'ın ve Kuzey Kore'nin konuşulacağı aşikâr. Atlantik ile Asya-Pasifik arasında 21. yüzyıla damgasını vuracak liderlik mücadelesi, bu dönem için Katar ve Kuzey Kore krizleri üzerinden yürüyor. Bir nevi, adı konmamış, düşük yoğunluklu bir 3. Dünya Savaşı'nın içindeyiz. Güney Kore Yonsei Üniversitesi Siyaset Bilimi Öğretim Üyesi Prof. Kim Woosang, Türkiye ve G. Kore gibi hem bölgesel hem de küresel meselelerde söz sahibi olan ve etkin rol üstlenen orta ölçekli güçleri ABD ve diğer küresel güçlerin sindirmeye ve kendisine bağımlı ülkeler haline getirmeye çalışmasını eleştirmiş ve Türkiye'nin Kore krizinde aktif rol üstlenebileceğini belirtmiş. Birileri içerde ve dışarıda, Katar krizinde aktif rol almamızı anlamsız şekilde eleştirirken, Kore Yarımadası'nda barışın tesisinde dahi Türkiye'nin aktif rol alması gerektiğinden söz edilmesi anlamlı bir cevap olsa gerek. Katar ve Kore krizleri, sıcak çatışmaya dönüşme riskleri itibariyle, tansiyonun düşürülmesi ve sürecin normalleşmesi adına atılabilecek adımlar adına, G20'de öncelikli gündem maddeleri olmalı. Türkiye'nin Kore krizi için üstlenebileceği rol gibi, G. Kore, Avustralya gibi bölgeye uzak ülkelerin Katar krizi konusundaki tutumları da çözüm açısından anlamlı olabilir. Bu noktada, Mısır'a uçak gemisi aldırarak, Türkiye'nin son 15 yılda bölgesinde artan oyun kurucu gücünü kırmaya çalışmak ise, en hafif ifadeyle beyhude bir girişim. G20'nin gündeminde elbette, küresel büyümenin toparlanması, küresel ticaretin canlandırılmasına yönelik olarak, istihdam ve küresel iklim değişikliğine yönelik konular da olacak. Ancak, Trump'ın göreve geldiğinden bu yana attığı adımların sebep olduğu tartışma ortamında, G20 üyelerinin aralarındaki çelişkileri çözüme kavuşturması da kolay gözükmüyor. Uluslararası Para Fonu'nun (IMF) G20 zirvesi için yayınladığı raporda ise, bir yandan Başkan Trump'ın "Önce ABD" temalı korumacı politikalarına eleştiriler ve küresel finans sistemine yönelik endişeler gözleniyor. Çin'in mevcut büyümesini destekleyen politikalarının sürdürülemez olduğu, finansal kırılganlıklarının arttığı belirtilen raporda, merkez bankalarının destekleyici politikalarının devam etmesi, Almanya'nın maliye politikasını gevşetmesi gerektiği ve Brezilya, Meksika ve Hindistan gibi yükselen piyasa ekonomilerine, şoklara karşı korunmak için döviz kurlarına müdahale etmemeleri yönünde tavsiyeler de yer almış. Bakalım, liderler hangi konularda anlaşabilecek?
Türkiye'nin küresel ölçekteki siyasi fay hatları ve basınç alanlarından kaynaklanan uluslararası diplomasi gündemi ve küresel ekonomik fay hatlarının uluslararası, bölgesel ve yerel etkilerine dayalı bir ekonomi gündemi söz konusu. Bu gündem maddelerine yönelik olarak, devletin, kamunun tüm birimleri durmaksızın çalışıyor; senaryolara göre alınacak pozisyonlar değerlendiriliyor, yol haritaları oluşturuluyor. Bununla birlikte, dünyanın gündemi sadece bu konu başlıkları ile sınırlı değil. Türkiye küresel iklim değişikliği ve sebep olduğu kritik etkilere yönelik olarak da tedbir almak zorunda. Küresel iklim değişikliği, dünya genelinde yağmur, su kuşakları ile kuraklık kuşaklarının coğrafi konumunu, kapsadığı alan ve şiddetini etkileyebilecek düzeyde. Bu nedenle, küresel ölçekte, dünyanın temiz su imkânları, rezervleri, önümüzdeki dönemde ülkeler arasında yeni diplomatik krizlerin, arzu etmeyiz elbette, sıcak çatışma riskinin dahi gerekçesini oluşturabilir. Bu nedenle, Türkiye'nin 2023, 2030, 2053 ve 2071 hedeflerinde, su rezervlerimizin korunması ve geliştirilmesi, Türkiye'nin tarıma elverişli topraklarının korunması, geliştirilmesi, gerekirse artırılması ve yüksek teknoloji içeren sulama teknikleriyle desteklenmesi, Türkiye'nin su potansiyelinin korunması ve artırılmasına yönelik önemli tedbirlerin ve mega projelerin belirlenmesi gerekiyor. Son 14 yılda, AK Parti döneminde, Orman ve Su İşleri Bakanlığı, 6493 tesis ve 431 baraj ile kırılması güç bir rekora imza atmış durumda. Prof. Dr. Veysel Eroğlu'nun İSKİ'den, DSİ'ye ve ardından bakanlık koltuğuna uzanan görev dönemi, bu açıdan hayli bereketli ve başarılı geçti. Bugünden 2023, 2030, 2053 ve 2071'e, Türkiye'yi su kaynakları açısından daha iddialı bir proje dönemi bekliyor. Çünkü, bir gram suyun boşa gitmemesi adına, tarımsal sulama kullanılan tüm kanalların 'açık'tan, 'kapalı' kanala dönüştürülmesi ve esas, Türkiye'nin havzaları arasında su transferini sağlayacak mega projeler gündemimizde. Önümüzdeki 20 ve 50 yıl için, Türkiye'nin küresel iklim senaryolarını da hesaba katan kapsamlı bir projelendirme yapması gerekiyor. Birileri, zihinsel kapasiteleri doğrultusunda Türkiye'nin 'uçak gemisi' projesini küçümserken, Türkiye'nin jet motoru ve su türbini gibi alanlarda atacağı milli ve yerli adımların, acıdır ki, öneminin farkında değiller. Unutmayalım, Türkiye, havzalar arası su transferinde, yüksek güce sahip pompalar, jet motorları ve su türbinleri ile, dünyanın 1 numaralı ihracatçı ülkesi olabilir.
Gerçek-ötesi (post-truth) 2016'da Oxford sözlüğünün yılın kelimesi seçtiği bir kavram. Somut gerçeklerin belirli bir konu üzerinde kamuoyunu belirlemede duygulardan ve kişisel kanaatlerden daha az etkili olması anlamına geliyor. Türkiye, 2006'dan bu yana sistematik olarak etkisi artırılan bir 'gerçek-ötesi' operasyonla karşı karşıya. Gezi, 17-25 ve 15 Temmuz hain darbe girişimi ile Türk toplumunun anlamlı bir bölümü 'gerçek-ötesi' bir saldırının etkisi altına alındı. Küresel bir ağ (siyaset, medya, uluslararası kuruluşlar) tarafından yürütülen söz konusu 'gerçek- ötesi' operasyon, 2 yıldır ekonomi alanına da sızdırılmaya çalışılıyor. Yabancı bir gazete 'turistler Türkiye'ye dönüyor' diye yazıyor, insanlar 'turizm bitti' diyor. 7 aydır, ihracatın tekrar artışa geçtiğini rakamlar net olarak gösteriyor, insanlar 'ihracat bitti' diyor. Etrafımızdaki coğrafyada, ülkelerin ve toplumların kurtuluş ümidi, moral kaynağı olan, 'Türkiye Ekonomisi'nin son 15 yıllık başarısının somut gerçekleri' görünmeyen bir küresel el marifeti ile adeta yok edilmeye çalışılıyor. Oysa bizim bu saldırıya karşı uyanık olmamız gerekmekte. Gezi provokasyonunu da, 17-25 hukuk operasyonunu da, 15 Temmuz FETÖ hain darbe girişimini de Türkiye Ekonomisi'nin uluslararası ölçekte tescillenmiş 15 yıllık başarısı ile atlattık. Ancak, 'gerçek-ötesi' algı operasyonunun ekonomi bacağı, bir ahtapot gibi, sinsi sinsi, ekonomimize dolanmaya çalışıyor. Bu nedenle, enflasyonla mücadelede hızımızı artırmak ve bir an önce sonuç almak önemli. Bu nedenle, yastık altı TL, döviz ve altın cinsinden tasarrufların ekonomiye kazandırılmasını sağlayacak tedbirleri bir an önce hayata geçirmek önemli. Bu nedenle, KOBİ'lerimizden büyük işletmelere ve holdinglere, reel sektörün ülkesine güvenini sağlam tutacak çabalar kritik derecede önemli. Çünkü 'gerçek-ötesi' algı operasyonu ile, Türkiye Ekonomisi'ne yönelik somut gerçekleri, üretim, istihdam, yatırım boyutunda Avrasya'nın bütününde yakaladığımız başarıyı, dünya ekonomisi sendelerken devam edebildiğimiz mega projeleri unutturmaya, bunu başaran reel sektörü bir 'endişe girdabı'nın içine çekmeye çalışıyorlar. Oysa en vahşi, en acımasız yaftalar, yalanlarla örülmüş 'gerçek-ötesi' algı operasyonunu bertaraf etmemizin etkin yolu ekonomi alanındaki başarımızı 'sürdürülebilir' kılmaktan geçmekte. Cumhurbaşkanı Erdoğan'ın ifade ettikleri 'metal yorgunluğu'ndan bir an önce kurtulmak adına, önümüzdeki 6 ayı seri adımlarla, ekonomiye dair somut simülasyon çalışmaları ve stratejik planlarla yönetmemiz gerekiyor.
Türkiye, diplomasi alanında aynı anda sayısız konuyu birlikte yönetmesi gereken çetrefilli bir dönemden geçiyor. FETÖ ile küresel ölçekte mücadele, Suriye ve Irak'ta Türkiye'nin güvenliğine yönelik adımlar, Katar Krizi, Rusya ile yeniden yapılandırılan ilişkiler, NATO ile sıkıntılar, AB ve ABD ekseninde ciddi kırılmalar, Şanghay İşbirliği Örgütü ve Avrasya açılımı bir çırpıda sayabileceğimiz konu başlıkları. Söz konusu konu başlıklarının tümü, ilgili ülkelerle çok yönlü ilişkilere bağlı olarak, Türkiye'nin pro-aktif bir dış politika süreci yönetmesini gerektiriyor. Keza, uluslararası diplomasi alanındaki hayli karmaşık yapının bir benzerinin ekonomi alanında da ağırlığını artırdığını görüyoruz. Bu da, ekonomi yönetimi açısından, diplomasi alanındaki gibi, pro-aktif, birçok olasılığı aynı anda dikkate alan, kurumların birbirleri arasında daha koordineli ve simülasyona dayalı bir çalışma anlayışı içinde hareket ettikleri bir dönem içinde olmamızı gerektiriyor. Ancak, ekonomi alanında bir an önce hayata geçirilmesi gereken kararlarda yeterli tempoyu henüz yakalayamadığımız bir gerçek. Yıllıklandırılmış manşet enflasyonu yıllık bazda yüzde 9 ve altına hızla indirecek tedbirler, TL, döviz ve kıymetli maden cinsinden yastık altı tasarrufları, Türkiye Ekonomisi için bu dönemde hayli gerekli olan atıl kaynakları, ekonomiye, sisteme kazandıracak tedbirlerde adımları hızlandırmamız gerekmekte. Döviz kurlarının istikrar kazandığına dair kanaatin güçlendirilmesi de hayli önemli. 16 Nisan Referandumu sonrası, iç ve dış politika alanında etkili adımların sağladığı güven ve kararlılık algısı, yabancı yatırımcıların Türkiye'ye yatırım kararlarında ivmelenmeyi beraberinde getirdi. Bununla birlikte, yabancıların Türkiye'ye kazandırdığı net sermaye girişi ölçüsünde, halkımızın döviz mevduatını artırmayı sürdürmesi, bu konu üzerinde çalışma yapılmasını gerektiriyor. Keza, gerek yastık altı kaynaklar, gerekse de Türkiye'ye net sermaye girişinin TCMB'nin net kullanılabilir rezervini artırıcı yönde katkı sağlaması da kritik önemde. Dönem, ekonomi alanında hızlı ve doğru teşhis, seri çözüm ve karar alma dönemi. Döviz cinsinden zorunlu karşılıkları artırıp, TL cinsinden zorunlu karşılıkları düşürmemiz etkili bir adım olabilir. Döviz cinsinden kredi kullanımını azaltmanın yolu dahi, TL cinsinden kredi maliyetini hızla azaltmaktan geçiyor. Enerji alanında maliyet katkısının etkili olduğu bir dönemde, finansman maliyetleri için çabalarımızı hızlandıralım.
Ramazan bayramı nedeniyle, öne çıkan ekonomi haberleri, Antalya'nın 2 yıl sonra, bir günde 140 bin havayolu yolcusu ile yeni bir rekora imza atmasıydı. Türkiye'nin cari açığının kapanmasına kritik önemde katkı sağlayan turizm sektörüne yönelik her iyi haber, döviz geliri, yeni yatırım hamleleri ve istihdam anlamına geliyor. Biz bayram tatilindeyken dünya durmuyor, elbet. ABD Başkanı Trump'ın uluslararası siyaset alanında şu ana kadar sebep olduğu bir dizi gerginlik, ilginçtir, AB cephesinde kenetlenmeyi yoğunlaştırdı. Trump'ın NATO nezdinde AB ülkelerine yönelik eleştirel tavrı, G7 ve NATO zirvelerinde doruk noktasına ulaştıktan sonra, Almanya Başbakanı Merkel, AB'nin NATO'suz, bilhassa ABD'siz yeni bir güvenlik konsepti oluşturmasından söz etmeye başladı. İngiliz halkının 'Brexit' kararıyla tarihinin en zor günlerini yaşayan ve 'dağılma' riskiyle karşı karşıya kalan AB, Fransa'da Macron'un cumhurbaşkanı seçilmesi, Almanya ile önemli birliktelik mesajları ve Macron'un ilk yurtdışı ziyaretini Almanya'ya yapması sonrasında, bir toparlanma süreci yaşıyor. Avrupa Merkez Bankası'nın, Londra'nın finans merkezi olma özelliğini etkileyecek 'euro takası' kararı sonrasında, 'kırmızı alarm' veren İspanyol ve İtalyan bankalarından gelen haberler ve bilhassa iki İtalyan bankasının kurtarılmasına yönelik hükümet kararının tüketici haklarını savunan STK'lar tarafından skandal olarak nitelendirilmesi, Avrupa bankacılığı üzerinden yürüyecek yeni bir kavganın habercisi. İşte, tam bu noktada, Almanya'nın, bir yıl önce karşı çıktığı 'ortak maliye bakanı ve ortak bütçe' fikrini, şimdi destekliyor olması not alınmalı. Çünkü AB projesi, ortak para politikasının ortak maliye politikası ile desteklenmediği bir süreçte dağılma noktasına geldi. Merkel'in, yapısal çerçevenin hazır olması halinde, Euro Bölgesi için ortak maliye bakanı ve bütçesi önerisi, Fransa Cumhurbaşkanı Macron'un savunduğu Euro Bölgesi reformlarına da olumlu mesaj anlamına geliyor. Yani, Merkel- Macron birlikteliği ile, AB projesini kurtarma operasyonu hız kazanmış durumda. Avrupa Birliği'nin geleceği adına, Almanya-Fransa işbirliğinin öne çıktığı şu günlerde, ABD menşeli Google'a internet alışverişinde rekabet kurallarını ihlal ettiği gerekçesiyle AB'nin 2.42 milyar euro ceza kesmesi de not alınmalı. Bu yeni süreç, Schröder-Chirac ikilisinin Türkiye'nin AB için kritik önemde bir ülke olması gerçeği ile, izledikleri politikaya geri dönülmesi ihtimalini de güçlendirecek mi; AB umarız Türkiye politikalarında da silkinir ve doğru istikameti bulur.
Ramazan Bayramınız kutlu olsun. Elbette, bitirmekte olduğumuz 2. çeyreğe ait üretim verilerinin oldukça pozitif olmasından hareket ile, 2. çeyrek GSYH büyümesinin yüzde 5 ve üzerinde gelmesi olasılığının yüksek olduğundan söz edebiliriz. Sonuçta, bayrama denk gelen bir yazıda, insan doğal olarak olumlu hususlardan bahsetmek istiyor. Bununla birlikte, güvenlik birimlerimiz başta olmak üzere, tüm kamu çalışanlarımız, bizler huzurlu bir bayram geçirelim diye yüreklerini ortaya koyarken, canlı bombaların ve teröristlerin amansız etkisiz hale getirildiği bir ortamda, terörle mücadelenin en kritik sacayağı olan 'finans' konusunu işleme ihtiyacı hissettim. Cumhurbaşkanı Erdoğan'ın, gençlerimizin ne bölücü terörün, ne FETÖ terörünün, ne de uyuşturucu terörünün pençesine düşmemelerinin en önemli milli mücadele olduğunu vurguladığı bir ortamda, bu konuların takipçisi olmak hepimizin boynunun borcu. Küresel ölçekte, terör örgütleri ve uluslararası suç örgütlerinin 4-5 trilyon dolarlık devasa bir kara para ve yeraltı ekonomisi yönettikleri tahmin edilmekte. Başta, Birleşmiş Milletler, uluslararası kuruluşların raporları, sadece küresel uyuşturucu madde trafiğinin 1.8 trilyon dolara ulaştığını ve ne acıdır ki, bu para trafiğinin 300 milyar dolarının yasal yollarla gerçekleştiğini gösteriyor. Dünya genelinde 250 milyon insanın uyuşturucu madde bağımlısı olduğu ve 30 milyonu aşan bir kısmının ise, her an yaşamını yitirecek dozajda bağımlı olduğu vurgulanmakta. Türkiye, 1990'lı yılların sonlarından bu yana, terörle etkin mücadelesinin yanı sıra, küresel uyuşturucu madde trafiğine karşı da ciddi bir mücadeleyi ortaya koymakta. Ancak, inşaat sektöründen turizme, futboldan havacılık endüstrisine, küresel uyuşturucu trafiği 1.8 trilyon dolarlık 'kirli' kazancı' aklayacak öyle metodolojiler keşfetmiş durumda ki, uluslararası kuruluşların çabaları yetersiz kalıyor. İster BM, ister IMF, ister OECD, bu kuruluşlar nezdinde oluşturulmuş olan ve en az 20 yıldır çalışan terör ve uluslararası suç örgütlerinin 'finansal' imkânlarına yönelik mücadele organizasyonları ve timleri başarı yakalayabilmiş değiller. Bu nedenle, Türkiye'nin bölgesinde, uyuşturucu ile etkin mücadele konusunda öncülük etmesi, sadece kendi gençlerimizi değil, tüm coğrafyadaki gençleri uluslararası terör ve suç örgütlerinin piyonu olmaktan kurtaracaktır. Yeter ki, G20 ülkeleri terör ve uyuşturucu madde ile mücadelede samimi ve güçlü bir kararlılık ortaya koysunlar.
2006 Danıştay saldırısından bu yana, Türkiye'nin demokrasisi ve ekonomisini yok etmeyi, edemiyorsa ağır şekilde hırpalamayı hedefleyen, küresel boyutları da tescillenmiş bir sistematik operasyonun varlığını hâlâ inkâr edip, hâlâ görmemezlikten gelip, başımıza gelenlerin sebebini başka noktalarda arayanlar, '3. Dünya Savaşı'nın başladığını idrak ettiklerinde iş işten geçmiş olacak. 2008 küresel finans krizi, 3. Dünya Savaşı'nı tetikleyen kırılma noktasıdır. Çünkü dünyanın önde gelen gelişmiş ekonomilerini ağır ekonomik sorunların girdabına çekti; borç yüklerini yönetilemez boyutlara taşıdı ve aralarında Türkiye'nin de yer aldığı E7 Grubu'nun yükselişini hızlandırdı. 2008 küresel finans krizi, aynı zamanda Soğuk Savaş'ın bitimiyle birlikte gücünü kat ve kat artıran 'küresel neo-liberal düzen'in kendi elleriyle beslediği 'ahlak dışı' finansal mimarinin, gözü dönmüş para kazanma hırsının da çöküşü anlamına geliyordu. 'Neo-liberal düzen'in sahibi olan küresel müesses nizam, E7 Grubu ülkelere, Çin, Hindistan, Brezilya, Rusya, Türkiye'nin hassasiyetlerini derinleştirmeye yönelik siyasi operasyonları, bu ülkelerin toplumlarını bölüp, birbirine düşürecek operasyonları devreye aldı. Terör belasını tırmandırarak, kendi kontrolündeki güvenlik kurumları ve savunma endüstrisini vazgeçilmez kılma gayreti içinde oldu. Brezilya, bu operasyonlar nedeniyle bugün toparlanmakta zorlanıyor. Çin, 'kuşak-yol' projesi ile karşı atağa geçme gayreti içinde. Rusya, ablukaları bertaraf etmeye çalışıyor. Türkiye ise, Gezi olayları, 17-25 ve 15 Temmuz hain darbe girişimi ile her türlü yöntemin denendiği vahşi bir operasyonun her safhasını, birlik-beraberliğin temsilcisi 'Milli İrade' ile bertaraf edebildi. Ancak, 3. Dünya Savaşı ilerliyor ve giderek sertleşecek. Kimi zaman vekalet savaşları ile kimi zaman doğrudan başat ülkelerin karşı karşıya geldiği pek çok olaya şahit olacağız. Bu nedenle, Türkiye Ekonomisi ile ilgili tartışmaları normal bir zeminde yapıyormuşuz izlenimi beni kahrediyor. Enflasyon, yüksek faiz, cari açık, yüksek katma değer, mega projeler; tüm bu konu başlıklarını '3. Dünya Savaşı'nın süregeldiği bir zeminde yöneteceğiz. Bir saniye kaybedecek vaktimiz yok. Bu temel gerçeğin idrakiyle, konuları hızlı çözmemiz gerekiyor. Bankacısına da, reel sektöre de, esnafımıza da büyük görev düşüyor. Türkiye Ekonomisi'ni ayakta tutacak tüm imkânları seferber etmeliyiz. Yoksa Avrasya'nın kaderi bizim ellerimizden akıp gitmesin.
Dünyanın önde gelen finans yatırımcılarından Jim Rogers'ın dün gazetede yer alan açıklamaları ilginizi çekmiştir. Uzunca bir süredir, gazetedeki köşemizde, G7'nin gerileyişini, Türkiye'nin de içinde yer aldığı E7'nin yükselişini gerekçeleri ile anlatıyorum. Önceki yazılarımda, G7'nin sürdürülebilir büyüme trendini kaybetmesi ile birlikte, borçların milli gelire oranında büyük çöküş yaşayabileceğinden bahsetmiştim. Jim Rogers, batılı ekonomilerin çoğunda, devletlerin İzlanda gibi iflasa sürüklendiğini, yeni bir 'hisse senedi' balonunun her an patlayabileceğini ve çöküşün en beklenmedik ülkeden geleceğini vurgulamış. Şimdi, sormak gerekir, uluslararası derecelendirme kuruluşları S&P'nin, Moody's'in ve Fitch'in, önde gelen batılı ekonomilerin çöküş riskine bağlı olarak, notlarını ciddi manada indirmeye niyetleri, daha doğrusu cesaretleri var mı? Ne yazık ki, hayır. Oysa yatırımcıları uyarmaları gerekmez mi? Şimdi, Fitch Türkiye'nin 2017 büyüme tahminini yüzde 2.3'den 4.7'ye, 2018 tahminini de 1.3'den 4.1'e revize etti diye sevinecek miyim? Tam tersine, Türkiye'nin ekonomik dinamiklerini onlarca yıldır hâlâ okuyamayan, Türk ekonomistlerin yorumlarını kaale almayan tüm bu kuruluşlara şunu diyeceğim: 'Siz Türkiye'nin büyüme tahminlerini revize edeceğinize, derecelendirme notunu bir an önce revize edin.' Batılı ekonomiler borç batağına sürüklenirken, İspanyol ve İtalyan bankaları için 'kırmızı alarm' söz konusu iken kılınız kıpırdamayacak; ama sıra Türkiye'ye geldiğinde, mali disiplin sürerken, bankaların sermaye yeterliliği güçlüyken, cari açık kabul edilebilir düzeydeyken ve büyüme devam ederken, Türkiye'ye 'yatırım yapılabilir ülke' notunu uygun görmeyeceksiniz. Kanımca, E7'nin kendi uluslararası derecelendirme sistemini kurmasının ve Türkiye'nin bu fikre öncülük etmesinin zamanı gelmiştir. Son bir konu da, döviz cinsinden borçlanan reel sektör için getirilmesi düşünülen kurallar. 15 milyon doların üzerinde döviz borcu olan özel sektör şirketlerine hedge etme zorunluluğu, hadi bir derece. Tabii, gelişmiş piyasa koşullarında hedge etme koşulları reel sektörümüze sağlanacak ise. Ama borçların yaklaşık 80'ini temsil eden 2 bin döviz borçlu şirkete bankaların kullandırdıkları döviz kredileri için daha fazla karşılık ayırmaları ise, reel sektörün maliyetlerini artırmak demektir. Bir yandan 'ihracatın büyümeye katkısı şart' derken, küresel rekabette, malını ihraç etmek için mücadele eden şirketlerimize, maliyetlerini artırmadan çözüm üretmemiz gerektiğini de hatırlatmamda sakınca yoktur, umarım.
Uluslararası ekonomi- politik açısından, Soğuk Savaş'ın bitimiyle birlikte, küresel finans sistemini öne çıkaran, ülkeler arasındaki ticaretin sınırlarını kaldırtan 'eski' küresel neo-liberal düzen etkisini kaybediyor ve yeni bir küresel 'oyun'un yükseldiğini ve hamle ettiğini gözlemliyoruz. Bu yeni düzenin yükselen aktörleri E7 Grubu; Çin, Hindistan, Brezilya, Güney Kore, Meksika, Rusya ve Türkiye. Ancak, eski küresel neo-liberal düzenin savunucusu konumundaki sivil ve askeri bürokrasi, kontrolündeki kurumsal yapı aracılığı ile 25 yıllık düzenlerinin yıkılmasını kabullenmeye niyetli gözükmüyor. Bu nedenle, Çin'in 'kuşak-yol' projesini veya Brezilya ve Türkiye gibi, coğrafyalarında güç merkezi, oyun kurucu olma yönünde yükselen ülkeleri durdurmaya, örselemeye çalışıyorlar. Ve ne insanlık dışıdır ki, bu hedefi gerçekleştirmek adına, her denedikleri operasyon, tuzak boşa çıktıkça, bir sonrakini daha da vahşi koşullarda tertipliyorlar. Brezilya, iki, üç denemede kırılma gösterirken, Türkiye, Cumhurbaşkanı Erdoğan'ın liderlik gücü ve Türk halkının 'Milli İrade' ruhuyla şu ana kadarki tüm operasyonları bertaraf etti. Ancak bu süreç bitmedi. 21. yüzyıl 'eski' küresel neoliberal düzenin oyun kurucularının yüzyılı olacaktı; oysa bu yüzyıl giderek yeni yükselen yıldız ülkelerin yüzyılı olacak şekilde şekilleniyor ve bu gerçeği bastırmak ve geciktirmek için her türlü operasyondan kaçınmayacaklar; bu defa operasyonu 'finansal kıskaç' yönünde yoğunlaştıracaklar. Yani, Türkiye gibi, küresel dünyanın yeni yıldız ülkelerinden sermaye çıkışını hızlandırmak adına, bu ülkelerin derecelendirme notlarını indirmek, dolar ve euronun faizini yükseltmek, küresel ölçekte var olan finansal imkânları kurutmak öncelikli adımları olacak. Bu nedenle, Çin ve Rusya hızla merkez bankası rezervlerini yeniden artırdıkları adımlar atmaktalar. Türkiye'nin de 'öz kaynakları'nı güçlendirmeye yönelik yeni bir seferberlik ilan etmesi gerekiyor. Cumhurbaşkanı Erdoğan'ın, Türk siyaset tarihinin en güçlü ve güvenilir liderlerinin başında geliyor olması, ekonomi alanındaki her seferberlik çağrısına inançlı bir katılımı da beraberinde getiriyor. 3 ayda 'istihdam seferberliği' ile işsizlik 50 bin kişi azalırken, istihdam 250 bin kişi arttı. Şimdi de, finansal sisteme 'yastık altı' tasarrufları kazandırmamız ve merkez bankamızın döviz rezervlerini artırmamız gerekiyor. Yeni 'küresel oyun' giderek sertleşirken, şimdi yastık altı TL'yi, dövizi ve altını ekonomiye kazandırıp, yatırıma dönüştürüp, istihdam ve büyümeyi 'fırtına'ya karşı güçlendirme zamanı.
Yaklaşık 2 haftadır Katar ablukasının ekonomipolitiğini konuşuyoruz. Katar Krizi'nin birincil ve ikincil gerekçelerini analiz ediyoruz. Esasen, ardı ardına gelişen olayların tümüne, farklı alanlarda alınan kararlara da aynı metodolojiyi uygulamamız gerekiyor. 13-14 Haziran'da toplanan Amerikan Merkez Bankası (Fed) Açık Piyasa Komitesi'nin (FOMC) kararlarına aynı metodolojiyi uyguladığımızda, Fed yetkililerinin faiz artış ve Fed bilançosunu küçültme kararlarının anlamı, ABD Doları'nın dünyadaki maliyetini yükseltmek olarak ifade edilebilir. Avrupa'sından Afrika'sına, Asya'sından Latin Amerika'sına, artık şirketler ve devletler için dolar cinsinden borçlanmanın pahalı olacağı bir periyoda giriyoruz. İkinci nokta, doların alınan bu kararlarla kademeli olarak değerini artırması, petrol ve altın fiyatları üzerinde aşağı yönde bir baskı oluşturacak. Bu da, Körfez ülkeleri ve Rusya için zor günlerin devam edeceği anlamına geliyor. O halde, Rusya'nın da teklif ve çağrısı ile Petrol İhraç Eden Ülkeler Teşkilatı (OPEC) üyesi olan ve olmayan ülkelerin, daha geçen hafta üretim kısma kararını 9 ayda uzatmalarına şaşırmamalı. Çünkü bir yandan Fed faiz artırır ve bilanço küçültürken; bir yandan da OPEC üyesi olan ve olmayan ülkeler üretimi kısmazlar ise, varil ham petrol fiyatı 40 dolar ve altına yeniden gerileyebilir ki, bu durum Rusya ve Körfez ülkeleri ekonomileri için hayli can sıkıcı olacaktır. Bu arada, Fed'in faiz artış kararı aldığı gün, ABD Kongresi'nden Rusya'ya yönelik yaptırım kararı çıktığını da, Katar'ın ABD'den 12 milyar dolar tutacak savaş uçağı alımı anlaşmasını imzaladığını da duyuralım. Bu noktada, Fed'in bilanço küçültme adımı ise, 2018 sonuna kadar, 1.5 yılda, 4.5 trilyon dolar olan bilanço büyüklüğünün 0.9 trilyon dolar daralması anlamına geliyor. Bu durum, ABD tahvillerinin cazibesini artıracağından dolayı, Körfez'e yığılmış olan 'petro-dolar'lar, ABD'ye geri dönecek ve önde gelen gelişmekte olan ekonomilerden sermaye çıkışı herkesi sıkıntıya sokacak. Türkiye Cumhuriyet Merkez Bankası (TCMB) ise, ekonomideki toparlanmayı ve enflasyondaki yumuşamayı dikkate alarak, faizleri sabit bıraktı. Görünen o ki, ekonomi yönetiminin alacağı tedbirlerin de etkisi ile enflasyondaki yumuşama hızlanır ise, TCMB büyüme ve istihdamdaki toparlanmayı faiz indirimi ile katkıya hazır. Bununla birlikte, Fed'in politika tercihi Türkiye dahil, önde gelen tüm gelişmekte olan ekonomileri etkileyecek. Umarım, bu süreçte, Gezi olayları gibi, yeni bir provokasyon tuzağının içine memleketini seven hiç kimse düşmez.
Yılın ilk çeyreğinde yakalanan yüzde 5'lik büyüme birkaç boyutu itibariyle hayli önemli. Öncelikle, bunca hainliğe, terör saldırılarına, provokasyona direnen, Türkiye'nin birlik ve bütünlüğüne saldırıları bertaraf eden Türk milletinin, ülkesine sahip çıkan 'Milli İrade'nin, vatan sevgisiyle örülmüş mücadelesinin bir sonucu olduğu noktasında önemli. Sonrasında, 1990'lı yıllardan bu yana, pek çok ekonomik ve siyasi krizi yaşamış; bu krizlerin sebep olduğu tahribatı telafi etmiş, krizlerden ders çıkarmış, 'durmak yok, yola devam' demiş bir reel sektörün azminin, mücadelesinin göstergesi açısından çok kıymetli. Üçüncü bir nokta, Türkiye'nin diz çökeceğini, yere yıkılacağını, toparlanamayacağını; 2017'de yüzde 2'lik bir büyümeyi dahi göremeyeceğini iddia eden uluslararası kuruluşların ve onların yerel yandaşlarının yüzüne tokat gibi inen bir yüzde 5'lik büyüme. İster Arap baharı, ister Irak ve Suriye kaosu, ister Katar ablukası, coğrafyamızdaki kargaşanın arkasında da yine 'büyüme' konusu var. Dünyanın gelişmiş 7 ekonomisi, büyüme açısından çok sancılı bir dönem geçirmekteler. Vasat büyüme sorunu, bu ülkelerin borç yükünü de, finans sistemindeki sorunları da, artan yoksulluk ve sosyo-ekonomik sorunların tetiklediği siyasi ve toplumsal gerginlikleri de derinleştiriyor. AK Parti hükümetlerinin, 14 yıllık iktidar döneminde, ekonomi alanında 'farkındalığı' güçlendirdikleri en önemli tespitlerden biri 'büyümenin her şeyin ilacı olduğu' gerçeği. Büyüme bu yönüyle, üretim, yatırım, istihdam, vergi geliri ve yaşam standardı artışı anlamına geliyor. Ülke ekonomisi büyüme trendini kaybettiğinde, kalıcı büyüme ortadan kalktığında, üretim yavaşlıyor, yatırımlar duruyor, işsizlik hızla artıyor, vergi gelirleri azalıyor ve yaşam standardı geriliyor. Birbirini tetikleyen bir dizi ekonomik sorun, kısa sürede siyasi istikrarı da tehdit eder hale geliyor. Bu nedenle, Ekonomi Yönetiminin, 6 aylık eylem planı ve 2018'e yönelik kapsamlı strateji planında iki önemli noktaya odaklanmaları yararlı olacaktır. Bunlardan ilki, kalıcı büyüme için gerekli olan reform ve stratejiler; ikinci nokta ise Türkiye'nin rekabetçiliği adına üretim maliyetlerinin düşürülmesine yönelik reform ve stratejiler. Enflasyonla mücadele ve döviz kurlarının istikrar kazanması adına kalıcı adım ve sonuçlar da bu süreçte hayati önem taşıyor olacak. Hiç tartışmasız, özel sektör yatırımlarını harekete geçirecek adımlarla, bu yılı yüzde 6'ya yakın bir büyüme ile bitirebiliriz. Bu başarı, Borsa İstanbul 100 endeksini de 175 bin puana taşır.
10 Mayıs Çarşamba günkü yazımda, bir ay öncesinden, bugün açıklanacak 2017 yılı 1. çeyrek GSYH, milli gelir büyüme hızı oranı tahminimi yüzde 3.8 olarak paylaşmıştım. 8 Haziran günü açıklanan taze sanayi üretim verileri ışığında; siz bu satırları okurken (saat 10'da TÜİK açıklıyor) çoktan açıklanmış olacak, 1. çeyrek büyüme tahminimi yüzde 3.5-3.6 olarak revize ettim. Bununla birlikte, Anadolu Ajansı finans portalıyla tahminlerini paylaşmış olan ekonomistlerin ortalaması, benim bir önceki tahminim olan yüzde 3.8'e işaret ediyor. Ekonomistlerin en yüksek tahmini yüzde 5.2, en düşüğü yüzde 2. Benim en yüksek tahminim yüzde 4.22, en düşüğü 2.75. Sanayinin çarklarından nisan ayı itibariyle çıkan veriler, 2. çeyreğin daha da kuvvetli gelebileceğine işaret ediyor. Bu da, yıl sonu büyüme hedefi olan yüzde 4.4'ün tutturulabilmesi noktasında beklentileri güçlendirdi. Ekonomistlerin 2017 büyüme tahmini ise yüzde 3.4'e yükselmiş durumda. Beklentilerin en yükseği yüzde 4.1, en düşüğü ise 2.6. 11 Eylül pazartesi, 2. çeyrek büyüme verisi açıklandıktan sonra, tüm 2017 büyümesini tahmin etmek daha kolay olacak. 2017 için, yüzde 4.4'lük büyüme oranı hedefine ulaşmanın önemli sacayaklarından biri 'fiyat istikrarı', yani enflasyonla mücadelede etkili ve hızlı bir başarı. Çünkü enflasyon oranının yüksekliği ve direnci, hem faizlerin yüksek kalmasına ve ağır finansman maliyetine, hem de döviz kurlarında oynaklığa sebep oluyor. Ekonomi yönetiminin, başta tarım ve gıda fiyatları olmak üzere, fiyat endekslerini etkileyen mal ve hizmetlerin fiyatlarında sağlayacağı istikrar, hem döviz kurları, hem de faiz oranlarında gerilemeye sebep olacak. Bu da, özel sektör yatırımlarında ciddi bir hızlanma anlamına gelecek ki; özel sektör yatırımlarındaki anlamlı bir sıçrama, çeyrek dönemde yüzde 5 büyüme görmemizi bile sağlayabilir. Bu nedenle, fiyat istikrarı ve onun uzantısı olarak döviz kuru istikrarı ekonomi alanındaki önceliklerimiz arasında. Bunu üretimi ve yatırımları destekleyici teşvik paketleri ve reformlarla beslemek, Türkiye'yi 2018'de yüzde 5 civarında bir büyümeye yaklaştırabilir. 249 şehidimiz, 2193 yaralımız, 15 Temmuz gecesi, Türkiye'nin demokrasisi ve geleceği için tarihi, destansı bir fedakârlıkta bulundu. Türk iş dünyası bugün hâlâ ayaktaysa, ekonominin çarkları dönüyorsa, hain darbe girişimine karşı verilen bu tarihi mücadele sayesinde olduğu unutulmamalı. Ekonomik verilerle uğraşırken, hepimizin omuzlarında tarihi bir sorumluluk olduğunu unutmayalım. Reel sektöre verilen destekleri çarçur etmeyelim.
16 Nisan Referandumu ile hayat bulan Cumhurbaşkanlığı Hükümet Sistemi, demokrasinin üç temel sac ayağı yürütme, yasama ve yargıda 21. Yüzyıl'a yaraşır bir zihinsel dönüşümün önünü açtı. Bu dönüşüm, kurumsal yönetim ilkelerine dayalı yeni bir iş yapma kültürünü Türkiye'nin dokusuna, genetiğine yerleştirecek. Çözüm odaklı, performansa dayalı, hesap verilebilirliğin öne çıktığı, Türkiye'yi yüksek katma değeri odaklayacak bir kodlamadan söz ediyoruz. Öyle ki, demokrasi ve ekonomi alanındaki kalite artışı, siyaset ve iş dünyasının birbirini desteklediği, 'sürdürülebilirliğe' ve 'şeffaflığa' odaklı bir yönetim anlayışının da önünü açacak. Yeni Türkiye'nin hükümet modeli, bürokrasiye, kamu yönetiminin iş yapma biçimine öyle bir 'devrimsel' bakış açısı kazandıracak ki, Türkiye Ekonomisi'nin hızlanmasını sağlayacak reformların önü açılmış olacak. Yeni 'büyüme modeli'nden, 'yatırım ortamının iyileştirilmesi'ne, etkin istihdam piyasasından, 'yüksek teknoloji odaklı ar-ge' hamlesine kadar, 'siyasi istikrar'ı kalıcı kılacak kritik önemde adımların önü açılmış olacak. 16 Nisan Referandumu'nun önünü açtığı Yeni Türkiye, Cumhurbaşkanlığı Hükümet Sistemi, Türkiye Ekonomisi'ni 'pro-dinamik' bir yapıya da kavuşturacak. Türkiye kendi doğal ve finansal öz kaynaklarını daha etkin kullanacak bir karar alma süreci oluşturacak. Bilhassa, ekonomi alanında, büyümenin ve kalkınmanın hızlandırılması, fırsatların etkin değerlendirilmesi adına, karar alma süreçlerinin hızlı ve yalın olmasını sağlayacak yeni bir Ekonomi Yönetimi modeli oluşturacak. Yeni ekonomi yönetiminin bakan ve bürokratları performans açısından detaylı bir değerlendirme sürecinden geçecek. Cumhurbaşkanı Erdoğan, yerel siyaset ve yönetimden başlamış olan 41 yıllık proaktif çalışma becerisini ve liderliğini, yeni bir 'ekip çalışması' anlayışı ile, Türkiye Ekonomisi'ni dünyanın saygın ülkeleri arasında konumlandıracak bir prodinamik çalışma sürecine dönüştürecek. Cumhurbaşkanlığı Hükümet Sistemi' modeli, profesyonel bir hükümet anlayışı ile, Türkiye'nin ekonomi, kamu idaresi ve güvenlik alanında çok hızlı ve etkili karar alma sürecinin, becerisinin önünü açacak. Söz konusu siyasi model değişikliğini anlamlı kılacak, taçlandıracak 'uyum' yasaları ve reformlar, Türkiye'nin katma değer üretim becerisine önemli katkılar sağlayacak. Ekonomik İşbirliği ve Kalkınma Örgütü'nün (OECD) Türkiye özel çalışması, yeni Hükümet modelinin eğitim ve yargı alanında gerçekleştirilecek yeni versiyon reformlarla güçlendirilmesi ile birlikte, Türkiye'nin Cumhuriyet tarihi ortalama büyüme performansını yüzde 4.7-4.9 bandından, yüzde 5.2-5.7 bandına taşıyacağına işaret ediyor. Yeni Türkiye'nin odaklanacağı siyasi istikrar, yüzde 4.9'dan yüzde 5.7'ye çıkacak Cumhuriyet tarihi ortalama büyümesi ile birlikte, 2023-2025 döneminde kişi başına milli geliri, önceki hedef olan 18 bin doların da ötesine, 22 bin 600 dolara taşıyacak. Yeni Türkiye'nin sağlayacağı yüksek demokratik ve ekonomik standartlar, Türk halkının yaşam standardına 4 bin 600 dolar 'ek' zenginleşme olarak yansıyacak. Siyasi istikrarın ekonomik büyüme ve kalkınma performansına olan etkisi uluslararası raporlarla da tescil edilmiş bir husus. Uluslararası Para Fonu (IMF) uzmanlarının 1960 ile 2004 arası 169 ülkeyi dikkate alarak hazırladıkları ve Ocak 2011'de yayınlanmış olan çalışma, siyasi istikrarsızlığın ülkenin ekonomik büyümesini yıllık bazda 2.4 puan negatif yönde etkileyebildiğini gösteriyor. Bunun anlamı, yüzde 5 büyüyebilecek bir ülkenin, siyasi istikrarsızlık yüzünden bunun yarısını kaybetmesi anlamına gelmekte. Türkiye, 16 Nisan Referandumu ile hayat bulan düzenlemeler sayesinde, 'siyasi istikrarsızlık' riskini bertaraf eden kritik önemde bir adım attı. Bu nedenle, 17 Nisan sabahından itibaren, yerli-milli enerji, savunma, ulaştırma, lojistik, bilim ve teknoloji imkanlarına dayalı 'Yeni Türkiye' için, yoğun bir çalışma sürecine girmiş olacağız. Bu süreç, ekonomi alanında, 'üretim ve istihdam' dostu, imalat sanayi ve tarımın önemli bir ağırlığa sahip olduğu yeni bir büyüme modelinin de hayata geçirilmesini gerektirecek. Temel hedef, 2023- 2025 dönemi için Türkiye Ekonomisi'nin küresel milli gelir ve küresel ticaretteki payını yüzde 1,5'e çıkarmak yönünde şekillenecek. Böyle bir hedefi gerçekleştirmek, yerli imkan, kaynak ve beceriye dayalı, verimli bir ekonomik yapıyı oluşturacak bir dönüşümden geçmeyi gerektiriyor. Cumhurbaşkanlığı Hükümet Sistemi, Türkiye'yi 2023, 2053, 2071 hedeflerine taşıyacak güçlü bir iradeyi, güçlü bir motivasyonu hayata geçirecek.
Önümüzdeki pazartesi, Türkiye Ekonomisi'nin 2017 yılının ilk çeyreğinde GSYH'sını, milli gelirini ne kadar büyüttüğünü öğrenmiş olacağız. Yüzde 70 olasılıkla tahminin yüzde 3,8 civarında. Bu konuyu pazartesi günkü yazıda işleyeceğim. Dün açıklanan nisan ayı sanayi üretim verileri, 2. çeyreğin büyüme oranı konusunda daha da umutlu olabileceğimiz konusunda önemli ipuçları vermekte. Her şeyden önce, 16 Nisan Referandumu nedeniyle, 'siyasi belirsizlik' yorumlarının ekonomistler nezdinde sık dile getirildiği günleri hatırlarsak, nisan ayında sanayi üretimindeki yüzde 6,7'lik artış, bilhassa imalat sanayiinin üretim kararlılığı, 'siyasi belirsizlik' yorumlarına prim verilmediğini gösteriyor. Nitekim, pek çok uluslararası kuruluş Türkiye Ekonomisi'nin 2017 büyümesi için, şimdiden tahminlerini yüzde 4 düzeyine doğru revize etmeye başladılar. Nisan ayı için yüzde 4 beklenirken, yüzde 6,7'lik sanayi üretimi artışında, bilhassa sermaye malı, yani makine-teçhizat üretimindeki yüzde 24,7'lik artış önemli. Türk sanayisinin 'büyüme'ye katkı adına önemli bir mücadele, anlamlı bir alın teri ortaya koyduğunun önemli göstergelerinden birisi ara malı, hammadde, yarı mamul üretimi. Ocak ve şubat aylarındaki yüzde 3,5 ve 3,3'lük üretim gerilemesi sonrasında, ara malı üretiminin mart ayında yüzde 2, nisan'da ise yüzde 2,2 artması, sanayinin çarklarından 'büyüme' seslerinin geldiğini teyit ediyor. Dayanıklı tüketim malı üretiminde, 2016 yılının bütününde yüzde 3,2 daralma yaşanmış iken, 2017'nin ilk 4 ayında yüzde 9,2 üretim artışı yakalanmış olması, ekonomi yönetiminin tedbirlerinin ne kadar önemli olduğu hususunda da gereken ipucunu veriyor. Keza, enerji üretiminde 2017'nin ilk 4 ayındaki yüzde 7,6'lik artış, 2016'nın bütünündeki 4,8'lik artışın neredeyse 3 puan üzerinde. Enerji üretimindeki bu veri, Türkiye Ekonomisi'nin dinamizmi konusunda önemli bir sinyal. Türk sanayicisinin, ekonomiyi örselemeye, kolunu kanadını kırmaya yönelik her türlü iç ve dış hainliğe, Türkiye Ekonomisi'ne olan inancını teyit eden bir 'üretim seferberliği' ile cevap vermesi, MÜSİAD'ın 'bayrak teslim'inde, önceki başkan Nail Olpak ve yeni başkan Abdurrahman Kaan'ın konuşmalarına da yansıdı. Türk sanayicisi üretim ve istihdam için kararlı yürüyüşünü sürdürüyor. Bizler ise, ekonomistler olarak, sanayicimizin bilhassa finansman ve hammadde maliyetlerini daha da aşağı çekecek çözümlere odaklanmalıyız. Enflasyonla mücadeledeki kararlılığımızla, Türkiye'yi 'faiz' riskinden acilen uzaklaştırmamız gerekiyor.
Suudi Arabistan'ın başını çektiği yedi arap ülkesinin Katar'la giriştikleri diplomatik gerginlik ve bu ülkelerin kara, deniz ve havadan uygulama kararı aldıkları abluka, bölgede zaten var olan pek çok gerginlik konusunun üzerine tuz biber ekti. İslam İşbirliği Teşkilatı'nın dönem başkanı olan Türkiye ve Cumhurbaşkanı Erdoğan'ın yoğun diplomasi çalışmaları başta olmak üzere, gerginliğin kısa süre içerisinde çözüme kavuşmasını sağlayacak girişimlerin başarılı olması herkesin yararına. Bununla birlikte, aklıma şunlar da takılmıyor değil. BAE Washington büyükelçisinin Katar ve Türkiye'ye yönelik düşmanca e-postaları sızdıktan, Çin'in İran'ın Şangay İşbirliği Örgütü'ne tam üyeliğinin Astana'da üyeler arasında görüşüleceğini ve desteklediğini açıklamasından 48 saat sonra, Körfez Bölgesi'nde böyle bir ağır diplomatik kriz çıkması tesadüf olabilir mi? Katar ile İran arasında paylaşılan Güney Pars Doğalgaz Sahası'nda 51 trilyon metreküp doğalgaz var. Bunun anlamı, Körfez'deki diğer ülkelerin enerji alanındaki gelirleri açısından, giderek doğalgaza ağırlık veren dünya ekonomisinde Katar'ın ve İran'ın eli çok güçlenecek. Dünyanın 2. en büyük doğalgaz rezervine sahip ülkesi İran'ın rezervlerinin kabaca yüzde 40'ı bu sahada. İran'ın sahadaki 14,2 trilyon metreküplük doğalgazına karşılık, Katar'ın payı 25,4 trilyon metreküp. Rusya ve İran'dan sonra, 3. en büyük doğalgaz rezervi sahibi olan Katar için bu oran, var olan rezervlerinin yüzde 99'u anlamına geliyor. Yani, ortada, Çin'e, 'kuşak-yol' projesine kadar uzanan, büyük bir enerji oyunu var ve İran'ın böyle bir rezervi dünyaya satabilmesi, ABD ve Suudi Arabistan'ın arzu etmediği ölçüde, bölgede hakimiyetini arttırması anlamına gelecek. Çin ise, kendi enerji ihtiyaçlarını karşılamanın derdinde. Bu gelişmelerin bölgesel ve küresel bazda, sivil havayolu taşımacılığı, enerji rekabeti, petrol fiyatlarının yanı sıra, Katar'ın gıda, insan kaynakları, 2022 dünya futbol şampiyonası gibi, inşaat sektörü projelerini etkileyen sonuçları olacak. Çin'in 'kuşak-yol' projesinin Pakistan, İran, Basra Körfezi üzerinden güney koridorunu vuracak sonuçları olacak. Tüm bu gelişmeler, bölgesinin ekonomik ve siyasi istikrar vahası olma rolünü perçinleyen Türkiye'nin elini güçlendirecek sonuçları ortaya koyabilir. Bununla birlikte, Körfez Ülkeleri arasında 'arabuluculuk' noktasında çok önemli bir konumumuz söz konusu. Bu nedenle, Türkiye'nin yatıştırıcı ve kucaklayıcı rolünün başarısı, bölgede birilerinin ellerini ovuşturarak beklediği sonuçları engelleyebilir.
St. Petersburg Uluslararası Ekonomi Forumu'nda (SPIEF), dünya ekonomisinin yeni yükselen grubu E7 arasındaki işbirliğine dayalı görüşme trafiği baş döndürücüydü. Türkiye ile Rusya arasında ekonomi, savunma ve dış politika alanında işbirliği imkânları pek çok defa gündeme geldi. Rusya Doğrudan Yatırım Fonu'nun (RDIF) uluslararası danışma kurulu üyeliğine davet edilen Türkiye Varlık Fonu Başkanı Mehmet Bostan, trilyonlarca dolarlık varlık ve emeklilik fonlarının 30'a yakın başkan ve üst düzey yöneticileriyle birlikte, Rusya Devlet Başkanı Putin'le bir araya gelerek, küresel ekonominin önde gelen aktörlerinin Türkiye'nin gücünün farkında olduklarını iletti. Türkiye Varlık Fonu'na ve Türkiye ile yürütülebilecek ortak projelere ilgi yoğundu. SPIEF oturumlarında, kimi Avrupalı uzmanlar, Putin ile bazı konularda görüş ayrılıkları olsa da, kendisine saygı duyulduğunu ve AB'nin Rusya'ya uyguladığı yaptırımları başından beri yanlış bulduklarını ifade ettiler. Bilhassa Asya ülkelerinden gelen katılımcılar, Türkiye'yi temsil eden şirketlerin ve kurumların temsilcileriyle gerçekleştirdikleri sohbetlerde, batılı ülkelerin, Avrupalı siyasetçilerin Türkiye'ye ve Rusya'ya yönelik politikalarının garabetini anlamakta zorlandıklarını belirttiler. E7 ülkeleri, Türkiye'nin Avrasya'daki ekonomi-politik ve oyun kurucu gücünün farkında olarak, işbirliğini hızlandırmak istiyorlar. Nitekim Rusya'nın savunma sanayi şirketi Rostec'in üst düzey yöneticisi Sergey Çemezov, Türkiye ile 5'inci nesil savaş uçağı üretimi konusunu görüştüklerini, Türkiye'de gerekli altyapının mevcut olduğunu ve Türkiye ile Rusya'nın birlikte yeni ve modern şeyler yaratabileceklerini belirtti ve S-400 sistemiyle ilgili teknik görüşmelerde sona gelindiğini hatırlattı. Natsionalnaya Oborona (Ulusal Savunma) dergisinin baş editörü İgor Korotçenko ise, Türkiye'nin silah teknolojisinden etkilendiğini belirterek, Türkiye'nin bölgede kendi nüfuzunu genişletmek için askeri ve ekonomik kaynağa sahip olduğunu, bazı ülkeler Türkiye'yi zayıflatmaya çalışsa da, Cumhurbaşkanı Erdoğan'ın güçlü bir lider olduğunu vurguladı. SPIEF'de, Rusya'nın St. Petersburg kenti yakınlarında kurulacak Yujnıy uydu kentinin inşaat projesinin yatırımı ve genel müteahhitliğini Rönesans İnşaat'ın üstleneceğinin, St. Petersburg Valiliği ile Rönesans İnşaat arasında turizm, sağlık, ulaşım ve lojistik alanlarında 265 milyon dolarlık projelerin yürütüleceğinin açıklanması da gurur vericiydi. Gücümüzün farkında olarak, Avrasya'daki kararlı yürüyüşümüzü sürdüreceğiz.
2018-2020 döneminde, ürettikleri katma değer büyüklüğüyle G7 Grubu'nu geçecek olan E7 Grubu, 2000'li yılların başlarından bu yana, dünya ekonomisindeki iddialarını artırdıkları ölçüde, dünya siyasetindeki ağırlıklarını da artırmakta ve ülkelerinin sosyo-ekonomik koşullarını hızla yükseltmelerinin yanı sıra, dünya ekonomi-politiğinin kritik önemde konularının tartışıldığı uluslararası zirvelere de imza atmaktalar. E7'nin bir parçası olan Türkiye'nin, 1990'lı yılların sonlarından bu yana, İstanbul'un ev sahipliğinde gerçekleştirdiği küresel ölçekteki zirvelerde, pek çok defa dünya siyaseti ve ekonomisinin önde gelen temsilcileri bir araya geldiler. Son 10 yıl içinde, Rusya, Çin, Hindistan ve Brezilya gibi ekonomiler de bu tür zirvelere ev sahipliği yapmaya başladı. St. Petersburg Uluslararası Ekonomi Forumu da bu önemli organizasyonlardan biri ve ilk kez Rusya'da 1997'de düzenlendi. Dünya siyasetinde, son dönemde ulusal duruşları, ülkelerinin âli menfaatleri adına bir adım geri atmamaları ve ülkesinin vatandaşlarınca büyük takdir ve saygıyla el üstünde tutulan iki lider, Cumhurbaşkanı Erdoğan ve Rusya Devlet Başkanı Putin'in, bu tür uluslararası organizasyonlara önderlik etmeleri, dünya siyasetinin önemli liderlerinin bir araya geldiği zirveler aracılığı ile kritik önemdeki konuların tartışılmasını sağlıyor. Forum, 2006'dan beri Vladimir Putin'in önderliğiyle ve katılımıyla düzenleniyor. St. Petersburg Uluslararası Ekonomi Forumu, iş dünyasının liderleri arasında iletişim kurmak ve Rusya'nın yanı sıra bütün dünyayı ilgilendiren temel ekonomik meselelerin görüşüldüğü önde gelen küresel platformlardan biri haline gelmiş durumda. Forum'un bu yılki özel konuğu Hindistan Başbakanı Narendra Mody. BM Genel Sekreteri Antonio Guterres de St. Petersburg'da olacak. Zirveye katılan Hindistan delegasyonu temsilcileri ile sohbetlerimiz, bilhassa Avrupa'nın Türkiye'ye ve Rusya'ya yönelik yanlış ve AB açısından 'intihar' kıvamındaki politikalarına yoğunlaştı. Hintli uzmanlar, Çin'in gelecek 10 yılda küresel ekonomi- politikte sebep olacağı ağır dengesizliği dengeleyecek iki ülke Türkiye ve Rusya'ya yönelik olarak, batılı ülkelerce izlenen yanlış politikaları hayretlerle izlediklerini vurguladılar. Türkiye Cumhuriyeti Cumhurbaşkanlığı himayesinde 8'incisi düzenlenecek olan Boğaziçi Zirvesi de küresel meselelerin ele alındığı bir uluslararası işbirliği platformu olarak yükselişini sürdürüyor. Dünya için 'yeni bir gelecek' konuşuluyor ve Türkiye'nin ev sahipliğindeki zirvelerde de, küresel meselelere vurduğu güçlü damgayı izlemeyi sürdüreceğiz.
Cumhurbaşkanı Erdoğan'ın AK Parti 3. olağanüstü kongresindeki, AK Parti'nin yeni dönem MKYK'sının ilk toplantısındaki ve dün, 3 yıl aradan sonra, ilk kez katıldığı AK Parti grup toplantısındaki konuşmalarında verdiği mesajlar, Cumhurbaşkanlığı Hükümet Sistemi'nin, yeni modelin uygulama sürecine yönelik önemli ipuçlarını görmemizi sağladı. Bu dönemi, 'pro-dinamik' hükümet dönemi olarak ifade etmek isterim. Yani, ekonomi, güvenlik ve toplumsal hayata yönelik her türlü gelişmeye ve her türlü potansiyel riske yönelik, proaktif, hızlı ve etkin çözüm üreten bir anlayışın hâkim olacağı bir süreçten söz etmekteyiz. Bakanlar kurulunun tüm üyelerinin performansları dikkatle takip edilecek. Bu nedenle, Cumhurbaşkanımız, bakanlarımızdan, ilk etapta 180 günlük çalışma programı hazırlamalarını talep etti. Cumhurbaşkanı Erdoğan, 1 Temmuz'dan itibaren başlayacak olan 180 günlük çalışma programının, tıpkı AK Parti'nin iktidara ilk geldiği günlerdeki gibi, o zamanki 100 günlük program benzeri, doğrudan halkın, milletin günlük hayatına dokunan meselelerin çözümüne yönelik pratik teklifleri içermesi gerektiğinin altını çizdi. 'Prodinamik' olarak adlandırdığım bu dönem, yani ilk etapta 180 gün, ardından 2019'daki seçimlere kadarki ikinci etaba yönelik çalışma programları, aynı zamanda AK Parti'nin yol haritasını oluşturacak ve partinin de, teşkilatların da ilgili çalışmaları süratle tamamlayarak seçim hazırlıklarına başlamasını gerektirecek. Ekonomi alanında en ivedi iki konu ise, enflasyonun seyri ve Türkiye'ye döviz girişinin yeniden hız kazanması. En kritik sorun olan yüksek enflasyon, reel sektör açısından yüksek maliyetlerden kaynaklanıyor. Reel sektörün maliyetlerini yükselten iki temel konu, yüksek faizler, yani finansman maliyeti ve döviz kurlarındaki sıçrama, yani ithalat maliyeti olarak karşımıza çıkmakta. Türkiye Ekonomisi'ni yüksek faiz sarmalından çıkaracak çözümlere odaklanmamız gerekmekte. Bunun yanı sıra, turizmin sağlayacağı hızlı döviz geliri artışı ve ihracatta atılacak yeni adımların sağlayacağı döviz geliri artışı ile Türkiye'ye net döviz girişinin hızlandırılması da, kurlara istikrar kazandırılması, enflasyondaki düşüşün hızlanması gibi önemli katkılar sağlayacak. Bu noktada, gıda enflasyonunu hızla aşağı çekecek tedbirler de acilen devreye girmeli. Döviz gelirindeki artışın kurlar üzerinde aşağı yönde etkisi, ekonominin algısını iyileştirici yönüyle, piyasaya canlılık ve özel sektör yatırımlarına hareketlilik kazandıracaktır. 180 günü etkin değerlendirmeliyiz.
Ekonomi bilimi birkaç temel denge üzerine oturur. Bu dengelerden ilki arz- talep dengesidir. Bir diğeri yatırım- tasarruf dengesi. Ülkenin kendi toplam öz kaynakları ile toplam harcamaları arasındaki dengeyi ise 'milli denge' olarak kabul ederiz. Toplam öz kaynağın bir bacağı iç öz kaynaktır; ki GSYH'dır, milli gelirdir. Dış öz kaynak ise 'Cari İşlemler Dengesi'dir, döviz dengesidir. Türkiye, Cumhuriyet tarihi boyunca ender cari işlemler fazlası vermiştir. Türkiye'nin müzmin sorunu, cari işlemler açığı, yani dış öz kaynağı olmamasıdır. Bu nedenle, ülke ekonomisi için gerekli olan toplam tüketim harcamaları ile toplam yatırım harcamalarını Türkiye sadece iç öz kaynağı, yani GSYH'sı, milli geliri ile karşılamak zorundadır. Cari açığın sebep olduğu öz kaynak açığını da, GSYH, milli gelir ile karşılamaktadır. Dolayısıyla, Türkiye'nin cari açığını kapatmayı başarması, Türkiye Ekonomisi'nin yarınlarına yönelik en kritik başarılardan birisini ifade etmektedir. Ekonomi biliminin fiyat rekabeti üzerine zihin yorduğuna dair yanlış algı yaygındır. Oysa ekonomi biliminin esas yoğunlaştığı nokta, firmalar ve ülkeler arasında 'maliyet' rekabetidir. Türkiye'yi küresel rekabette öne çıkaracak, 2023 hedeflerimizi tutturmamızı sağlayacak esas alan, Türkiye Ekonomisi'nin 'maliyet' rekabetinde önümüzdeki 10, 25 veya 50 yıl göstereceği performanstır. İşletmeler ve ülkeler için maliyet 5 temel başlıkta kendini gösterir; hammadde maliyeti, işgücü maliyeti, enerji maliyeti, finansman maliyeti ve ar-ge/ inovasyon maliyeti. Türkiye'nin bu 5 temel maliyet alanında mükemmeli başarması, bu maliyet türlerini en düşük düzeye çekmeyi başarması, birim maliyetleri yüksek verimlilikle düşürmesi, Türkiye Ekonomisi'ni dünyanın en önemli ilk 10 ekonomisi arasına taşıyacak formülü de önümüze getiriyor. Türkiye'nin yeni 'üretim' modeli de, yeni 'teşvik' modeli de, yeni 'büyüme' modeli de maliyetleri minimize etmeye odaklı olmak zorunda. Küresel ekonomik gelişmeler ve İran'a karşı tahkim başarısı ile Enerji Bakanlığı doğalgazda yüzde 10 indirim ve elektrik fiyatlarının sabitlenmesiyle, son 9 ayda enerji maliyetlerine büyük katkı sağladı. Bakan Albayrak ve ekibinin performansı ile ayrıca güneş ve rüzgâr YEKA'ları sayesinde, enerji maliyetlerini üçte bire indirecek adımlar atılıyor. Hammadde maliyetlerinde, yerli-milli hammadde hamlesi en öncelikli gereklilikler arasında. Finansman maliyetlerinin ivedilikle düşürülmesi gerekmekte. Umarız, yeni versiyon reform ve adımlar, öncelikle maliyetleri düşürmeye odaklı olur.
Sabah Turizm Platformu'nun ilk toplantısı için dün Antalya'daydık. 1988'de Rodos Adası'ndan daha az yatak kapasitesi olan bir Türkiye'den, bugün sadece Antalya'da turizm yatak sayısı 500 binin üzerine çıkan bir Türkiye'ye geldik. Rahmetli Özal'ın açtığı yoldan, turizm tahsisleri ile yükselen Ege ve Akdeniz kıyalarındaki tesisler ile 1985'te 2.5 milyon turistin geldiği bir ülkeden, 2015'te 41 milyon turistin geldiği ve dünyanın en önemli 6'ncı turizm destinasyonu konumuna geldik. 1980'lerde kişi başına 38 dolar kazanabilen Türkiye, bugün 705 dolar ile 828 dolar arasında bir alanda, 34-36 milyar dolar düzeyinde turizm geliri elde ediyor; du aslında. FETÖ, PKK, DAEŞ terörü ile Türkiye'yi dünya ekonomisinde cazibe merkezi yapmaktan çıkarmak isteyen kimi küresel güçler, turizm gelirimizde de 10-11 milyar dolar kayba sebep oldular 2016'da. Ama tüm bu kötülüklerin üstesinden geldik ve 2027'de 69 milyon turist ağırlayacağımız yeni bir döneme girmiş durumdayız. 19 bin turizm destinasyonunun 2.2 trilyon doları aşan küresel turizm gelirinden, 2 milyarı aşan turistten pay alma mücadelesi verdiği bir dünya ekonomisinde, turizmin 'duygu'ya dayalı bir sektör olduğunun idrakindeyiz. Bu nedenle, 'Türkiye, her zaman güzel' sloganı başta olmak üzere, Türkiye'nin turizm alanındaki 'marka algısı'nı güçlendirecek işlere yoğunlaşmış durumdayız. Dünya vatandaşlarının artık seyahat tercihlerinin yüzde 74'ünü internet ve sosyal medyadan yaptıkları küresel rekabet ortamında, dünya vatandaşlarını 'dijital Türkiye' ile tanıştırmamız, dünyanın tanınmış blogerlarının Türkiye'yi daha sık ziyaret etmelerini sağlamamız gerekiyor. Sağlık, spor, alternatif tedavi, agro, belgesel ve tarihi keşif turizm gibi alanları, Türkiye'nin yaz, kış, kongre turizmi gibi güçlü olduğu alanlarının arasına eklememiz gerekiyor. Çok kritik tespitlerin paylaşıldığı Antalya toplantısı, Türkiye'yi bilhassa Asya ve Körfez ülkeleri 'düğün'lerinin merkezi yapmanın da yüksek katma değer sağlayacağını göstermekte. Konu Türkiye'nin marka değerinden açılmışken, dün başlayıp, 2 gün sürecek TİM'in Marka Konferansı'na da değinelim. TİM, uzun zamandır bünyesinde yürüttüğü teknik çalışmalarla, ihracatın kendini dönüştürme ve dönüşüm için ihracat paydaşlarına ilham vermek olduğunun farkında. Bu nedenle, TİM dönüşüme güç katacak kavramlara yatırım yapıyor ve markalaşma da bu kavramların başında gelmekte. Marka meselesi, aynı zamanda bir kültüre sahip olma ve o kültürü devam ettirmekle de ilgili. TİM'in marka konferansından çıkacak sonuçları kaçırmayalım.
16 Nisan Referandumu'yla, Milli İrade'nin Türkiye'nin siyasetinde, demokrasinin tüm kuvvet ve kurumlarında tecelli edeceği yeni bir süreç başlamış oldu. Türkiye'nin yepyeni bir anayasa ile eğitimde, hukukta, ekonomide yeni bir dönüşüme imza atacağı, demokrasisinin kalitesini güçlendirirken, ekonominin dinamiklerini 'dijital çağ'ın gerekleri ile yeniden formatlayacağı bu süreçte, 'küresel yolculuğumuz'un da başladığını vurgulamıştım. Nitekim referandumdan sonraki 5 hafta içinde, Cumhurbaşkanı Erdoğan dünya ekonomisi ve siyasetinin dört kilit ülkesinin liderleriyle önemli görüşmeler gerçekleştirirken, Türkiye'nin bölgesindeki oyun kurucu gücünü her anlamda teyit edecek zirvelere de imza atmayı sürdürüyoruz. AK Parti'nin tarihi bir nitelik taşıyan 3. olağanüstü kongresi sonrasında, Türkiye'nin ev sahipliğinde gerçekleşen Karadeniz Ekonomik İşbirliği Örgütü (KEİ) zirvesi de, bölgenin ekonomik potansiyelinin canlandırılmasına Türkiye'nin yapacağı somut katkılar açısından önemli tespitleri öne çıkardı. 12 ülkeyi, 20 milyon kilometrekareyi ve 330 milyonu kapsayan KEİ Bölgesi, ekonomik işbirliğini güçlendirecek projeler ile bölgeyi küresel ekonomi-politik gerginliklerden uzak tutabilecek bir potansiyele işaret ediyor. Nitekim Cumhurbaşkanı Erdoğan da, KEİ'nin başarısının, dünyanın en zor coğrafyalarından birinde bölge ülkelerini aynı masa çevresinde ve ortak paydalar etrafında bir araya getirebilme becerisi olduğuna işaret etti. Erdoğan, KEİ'nin katma değer üretme becerisinin formülünü ise, kısır siyasi tartışmalardan uzak kalarak, farklılıklar değil, müşterekler üzerinde yoğunlaşarak çalışmaların yürütülmesi formülü ile tanımladı. Zirvede, KEİ üyesi ülkelerin, kamu ile özel sektörleri arasında daha geniş bir sinerji oluşturulması ve bu alandaki yetkili bağlı kuruluşu olan KEİ İş Konseyi'nin yeniden canlandırılmasına yönelik çabaların memnuniyetle karşılandığı da vurgulandı. 4.5 trilyon dolarlık bir milli geliri temsil eden KEİ, tarım ve tarımsal sanayi, bankacılık ve finans, örgütlü suçlarla mücadele, ortak gümrük altyapısı, eğitim, acil yardım, enerji, çevre koruma, sağlık ve ilaç sanayisi, bilgi ve iletişim teknolojileri, kurumsal yenilenme ve iyi yönetişim, KOBİ'ler, turizm, kültür, ticaret ve ulaştırma alanlarında daha fazla proje ve sonuç odaklı bir yaklaşımla, küresel projelerde bölgenin daha fazla pay alması adına güçlü bir işbirliği imkânı oluşturabilir. Türkiye'nin bölgesel işbirliklerini canlandırması, bizi 2023 hedeflerine taşıyacak sacayaklarından birisini oluşturacak.
AK Parti olağanüstü 3. Büyük Kongresi'nde Cumhurbaşkanı Erdoğan'ın kurucu lideri olduğu partisine bir kez daha genel başkan olarak dönüşü, sevgi ve coşku dolu bir şölenle gerçekleşti. Siyaset inanç işi. Bir siyasi liderin bu inancı, kararlılığı partisinin en küçük neferine kadar aşılayabilmesi, milyonlarca insanı 'uzun, ince bir yol'da birlikte yolculuk ettirmesi çok ender bulunabilen bir meziyet. 16 Nisan'da kabul edilen referandum ile Türkiye'nin siyaset yapma kültürü ve matematiği büyük bir değişim ve dönüşüm gerçekleştirdi. Bu nedenle, siyaset alanında gerçek liderlerin büyük bir beceri ortaya koyacakları, geniş kesimleri aynı gelecek ve hedef için bir araya getirmeyi başardıkları yeni bir dönem başlıyor. Cumhurbaşkanı Erdoğan'ın konuşması, tüm farklı ses ve önerileri algılayacak, onları aynı hedef ve gelecek için bir araya getirecek yeni bir 'akıl'ın AK Parti'ye hâkim olacağını işaret ediyor. Bu nedenle, AK Parti'yi, tüm teşkilat yapısında büyük bir zihinsel dönüşüm bekliyor. Cumhurbaşkanı Erdoğan, son 14 yılda adeta efsanevi değişimlere imza atmış bir lider olarak, 16 Nisan'daki referandumun sağladığı değişimle, halkı ile tekrar bir araya geldi. Nitekim adaylığının açıklandığı dakikalarda salonda kopan sevgi ve coşku dalgası, AK Parti teşkilatı ve tabanının da Erdoğan'ı partinin lideri olarak yeniden genel başkan olarak görmekten büyük bir mutluluk duyduklarını teyit etti. Erdoğan'ın kadınlara ve gençlere yönelik çağrısı, 16 Nisan'la birlikte 'Yeni Türkiye'ye yelken açan Türk siyasetinin, Türkiye'yi 21. yüzyılda iddialı bir ülke, ekonomi yapabilmesinde üstlendikleri, üstlenecekleri rol açısından anlamlıydı. Cumhurbaşkanı Erdoğan'ın, son 14 yılda, Türkiye'yi pek çok dünya ülkesinden ayıran en önemli dönüşüm başarısının demokrasi ve güvenliği birlikte güçlendirme başarısı olduğu yönündeki tespitleri, geçmiş 16 yılda olduğu gibi, gelecek 16 yıl için de, AK Parti'nin Türk toplumunun hızla değişen yeni beklentilerine yine etkili çözüm üretme başarısına talip olduğunu da işaret ediyor. 80 milyon vatandaşını 1. sınıf vatandaş yapmak adına, Cumhurbaşkanımız etkili bir meydan okumayla ve kararlı bir şekilde, millete hizmet için yola devam çağrısı yaptı. 2003-2017 arası Türkiye Ekonomisi'ni 2.5 kat büyütmeyi başarmış olan AK Parti hükümetleri, Akıl Çağı'nın gerektirdiği tüm teknolojik imkânları, eğitim ve hukuk sisteminde 'demokrasi, özgürlük, gelişme ve refah'a odaklı reformlarla bezeyerek, Türkiye'yi gelecek 14 yılda 2.5 trilyon dolarlık bir büyüklüğe taşıyacak.
Cumhurbaşkanı Erdoğan'ın TÜSİAD Yüksek İstişare Konseyi toplantısındaki konuşması, önümüzdeki 3 yıl için, küresel ölçekte güç dengelerinin yeniden kurulduğu sancılı süreçte, Türkiye'nin 'orta kuşak'taki kapsayıcı ve oyun kurucu rolü açısından, yürütülecek jeoekonomik stratejinin ipuçları ile bezenmişti. Cumhurbaşkanımız, Türkiye'nin bu zorlu süreçte pozisyon almaması halinde, 'başımız ağrımasın'a odaklı bir sürecin yönetilmesi halinde, Türkiye'nin ağrıyacak başının olmayacağı yönünde net bir tespiti, Türk iş dünyasının seçkin üyeleri ile paylaştı. Erdoğan, Türkiye'nin sahada olmaması halinde, masada olamayacağını, masada olamamamız halinde ise birilerinin menüsünde olacağımızı vurguladı. Bu nedenle, iş dünyasının, ülkenin önceliklerini karıştırmamaları, terör örgütleri ve sosyo-ekonomik tehditlerle Türkiye'yi oyalamaya, köşeye sıkıştırmaya çalışanların niyetlerinin iyi okunması gerektiğinin altını çizdi. OHAL uygulamasının işlerin sağlıklı yürümesi adına bir gereklilik olduğunu vurgulayan Cumhurbaşkanımız, her şey huzura ve refaha kavuşana kadar OHAL'in devam etmesi gerektiğini, aksayan unsurlar var ise, istişareye de açık olduklarını da belirtti. Son dönemdeki küresel temasların, gerçek dostların 'Yeni Türkiye'yi görmeleri ve takdir etmeleri adına önemli bir süreç olduğunu ifade eden Erdoğan, Türkiye'nin trilyonlarca dolarlık yeni fırsatlara işaret eden küresel projelerde aktif rol alması adına, reformlara aynı kararlılıkla devam edileceğinin altını çizdi. Cumhurbaşkanımızın mesajı açık; Türkiye'nin güvenliğinden, AB ilişkilerine, yeni global markalar oluşturmaktan, ekonomik hedeflere uygun nitelikli insan kaynağı yetiştirmeye, özel sektörün kolay ve ucuz finansmana ulaşabilmesine kadar, Türk iş dünyasının 'öncelikleri' karıştırmaması gerekiyor. Türk iş dünyasının Türkiye'nin 'istikrar ve güven' algısının güçlendirilmesi adına önemli bir misyon üstlenmesi gerekiyor. İhracat ve yüksek katma değer odaklı yatırım ekosistemi yeni versiyon reformlarla güçlendirilirken, Türk iş dünyasının da 'milli ve yapıcı' rolünü perçinlemesi gerekecek.
Cumhurbaşkanı Erdoğan'ın kritik önemdeki Pekin ve Washington ziyaretleri çerçevesinde, pazartesi günkü yazımızda paylaştığımız 'jeoekonomik savaş'a yönelik değerlendirmelerimiz, G7'nin E7'ye 2030'a kadar 10 trilyon dolarlık bir katma değer kaptırması ile sınırlı değil. 10 trilyon dolarlık bir mal ve hizmetin G7 yerine Çin, Hindistan, Brezilya, Güney Kore, Rusya, Meksika ve Türkiye tarafından üretilmesi, ardından da Güneydoğu Asya'dan Afrika'ya 1milyarlık 'ek bir nüfusa yine E7 tarafından satılacak olması da G7'yi çıldırtıyor olabilir. ABD'nin ve AB'nin önde gelen ekonomilerinin başını çektiği Atlantik İttifakı'nın önümüzdeki 15 yıl kaybedecekleri 10 trilyon dolarlık üretim, toplam milli gelirlerinin yüzde 25'i. Bunun anlamı, sadece kasalarına 10 trilyon dolar daha az para girmesi ile sınırlı değil. Aynı zamanda, G7'nin toplam borç stokunun milli gelirlerine oranının yüzde 400'ün üzerine çıkacağı anlamına geliyor. Yani, GSYH'nin yüzde 400'ünü aşmış bir borç yükü, G7'nin de fiilen iflası anlamına gelecek. O halde, 'Jeoekonomik Savaş' sadece 10 trilyon dolarlık bir üretimi, 1 milyar 'yeni eklenecek' bir müşteri grubunu kaybetmekle sınırlı değil, aynı zamanda G7 ülkelerinin ekonomilerinin borç girdabıyla iflasa sürüklenip sürüklenmemeleri ile de doğrudan bağlantılı. Bu nedenle, Cumhurbaşkanı Erdoğan'ın 'kuşakyol projesi'nde Türkiye'nin de içinde yer aldığı 'oyun kurucu' ülkelerin, Avrasya ve Afrika'daki 4.5 milyar insanın geleceğinin değişmesinde üstlenecekleri kritik rolün, dünya ekonomi-politiği üzerinde sebep olacağı geri dönülemez değişime yönelik çağrısının ne derece önemli olduğunu bir kez daha idrak etmeliyiz. Bu süreci okumakta zorlanan AB bürokrasisi ve Brüksel'in AB Projesi'ni sürüklemekte olduğu kara delikten kurtulmak adına, İngiltere'nin 'Brexit' hamlesi de; ABD, Britanya ve Almanya'yı önümüzdeki günlerde daha kritik çıkar çatışmalarının beklediği gerçeği de iyi okunmalı. Bu satırları kaleme aldığımız zaman diliminde, henüz Erdoğan-Trump görüşmesine yönelik resmi açıklamalar yapılmamıştı. Bununla birlikte, 'Arap Baharı' gibi batı medyası tarafından 'paketlenen' algılar üzerinden yürütülen Ortadoğu, Körfez ve Kuzey Afrika operasyonlarının temel hedefini, Türkiye'nin etrafındaki 1. ve 2. kuşak komşu ülkelerdeki istikrarsızlaştırma operasyonlarının temel hedefini derinlemesine analiz etmemiz gerekiyor. Türkiye, elindeki tüm entelektüel, bilimsel ve fiziksel imkânlarla, Asya ile Afrika arasındaki kritik 'köprü rolünü' perçinleyip, 'jeoekonomik savaş'ın iddialı bir aktörü olmalı, olacak.
2010'dan 2030'a, bir zamanlar dünyanın 7 büyük ekonomisi olan ABD, Japonya, Almanya, İngiltere, Fransa, Kanada ve İtalya'dan (G7) dünyanın yeni yükselen 7'lisi Çin, Hindistan, Brezilya, Güney Kore, Meksika, Rusya ve Türkiye'ye (E7) 10 trilyon dolarlık bir milli gelir kayması olacak. 2018- 2020 döneminde, E7'nin milli gelir büyüklüğü G7'yi geçecek. Bu konu 10 yıldır hararetli olarak konuşuluyor ve G7 kaçınılmaz rol değişikliğinden hiç memnun değil. Bu nedenle, E7 Grubu'nun bütününe kimi zaman benzer metotlarla, kimi zaman da her E7 ülkesinin sinir uçlarına farklı şiddet veya basınçta müdahaleler söz konusu. 2003'ten itibaren, gerçekleştirdiği devrimsel nitelikteki ekonomik ve demokratik reformlarla E7'nin bir parçası olmayı hak eden Türkiye'ye, sinir uçlarımıza, 2006'daki 'Danıştay Saldırısı'ndan bu yana sistematik, acımasız, sinsi bir operasyon yürütülüyor. Türkiye'nin sıklet merkezinde olduğu Avrasya'nın dünya ekonomi-politiğinde ağırlığının arttığı, Asya-Pasifik'in yükselişe geçtiği bir konjonktürde, batı ittifakı Türkiye'yi elinden kaçırmamak için daha 'kucaklayıcı' bir politika izleyeceğine, 'akıl tutulması' içerisinde, kendilerine göre Türkiye'ye 'ayar', gözdağı vermeye çalışıyorlar. Türkiye'nin giderek sertleşecek olan bu 'Jeoekonomik Savaş'ta, yerli-milli teknoloji, enerji, savunma imkân ve kabiliyetiyle, elini güçlendirmesi gerekiyor. Fiyat istikrarı, yani enflasyonla etkin mücadele ve finansal istikrar, yani cari açığın azaltılması ve yurtiçi tasarrufların güçlendirilmesi, bu savaşta güçlü olmamız için en önemli sacayakları. Ancak, enflasyon ve cari açıkla mücadele konusunun son 10 yılda yeterince ciddiye alındığı kanaatinde değilim. Türkiye'nin ekonomi alanındaki 'yumuşak karın'larını, zayıf sinir uçlarını yok etmek adına, yeni versiyon reformlara, yeni yaklaşımlara ihtiyacımız var. Çin'in 'kuşak-yol projesi' 60'tan fazla ülkeyi, 40 milyon kilometre kareyi ve 4.5 milyar insanı ilgilendiren bir proje. Cumhurbaşkanı Erdoğan'ın, 'jeoekonomik savaş' tırmanırken, Avrasya'nın önünde barışa ve istikrara hizmet edecek bir kazan-kazan projesinin bulunduğuna inandığını ifade etmesi kritik önemde bir tespit. Cumhurbaşkanımızın sürdürülebilir büyüme ve kalkınma vasıtasıyla 4.5 milyar insanın hayat standartlarında gerçekleştireceği artışın tüm ülkelerin ortak başarısı olacağına işaret etmesi, Türkiye'nin siyasi liderliğinin mücadele için ne kadar kararlı olduğu konusunda gereken ipucunu veriyor. Erdoğan ve ekibinin önderlik ettiği mega projelerimiz, bu savaşta elimizdeki en önemli varlıklar olacak.
Geçtiğimiz eylülden bu yana, Türkiye'nin küresel ölçekte duruşunu, hedeflerini, uğradığı haksızlıkları, karşı karşıya kaldığı 'algı operasyonları'nı anlatmak adına, dünyanın pek çok önemli ülkesine, başkentine ziyaretlerimiz oldu. Bu ziyaretler, bir iktisatçı olarak, gittiğimiz ülkelerin genel ekonomik görünümü ile ilgili bilgi sahibi olmamızı da sağladı. Ortadoğu, Körfez Bölgesi'nden Avrupa'ya, Rusya'dan Asya'ya, ekonomik görünüm ile ilgili tespitlerim 'kırılgan' bir atmosferin her yere hâkim olduğu gerçeği. Dünyanın pek çok önde gelen ekoomisinde, reel sektör 'esnaf ekonomisi' düzeyinde yaşamını sürdürüyor. Yani, geleceğe yönelik esaslı planlar yapmadan, yapamadan; yatırım kararlarını erteleyerek, günü birlik bir kurgu içinde yürüyor, ekonomik yaşam. Türkiye Ekonomisi de küresel ölçekteki bu 'vasatlık'tan, 'keyifsizlik'ten etkilenmekte. Uluslararası Para Fonu, aralarında Asya ekonomileri ve Türkiye'nin de yer aldığı önde gelen gelişmekte olan ekonomilerin, bu küresel tablonun etkilerini azaltmak adına, ağırlıklı olarak 'iç talep'i canlandırıcı politikalar ile süreci yönettiklerinden söz etmekte. Hükümet, Ekonomi Yönetimi, yatırımların canlandırılması, reel sektörün finansmana erişimi, istihdamın desteklenmesi adına, pek çok paketi devreye aldı. İster Kredi Garanti Fonu'nun sağladığı imkânlar olsun, ister ekonomiyi, sektörleri destek paketleri olsun, ister yatırım teşvik paketleri olsun, reel sektöre sunulan tüm imkânlarda, 'kamu yararı'na yönelik yeterli hassasiyetin gösterilmesi bu açıdan kritik önemde. Çünkü küresel ekonominin umut sinyalleri vermediği bir konjonktürde, reel sektöre verilen destekler, bir ölçüde Türkiye Ekonomisi'nin algısındaki önemli sac ayaklarından biri olan 'mali disiplin'den bir ölçüde fedakârlık edilerek yönetiliyor. Bu da, sunulan imkân ve desteklerden yararlanan reel sektörün sorumluluğunu bir kat daha artırmakta. Küresel siyaset yeniden yapılanırken, bulunduğumuz coğrafya binlerce kilometre uzaktan şekillendirilmeye çalışılırken, Türk toplumunun ülkenin âli menfaatleri için birlik ve beraberlik ruhuyla hareket etmesi, pek çok alanda atılan adımlar ve alınan kararların, uygulamaların 'kamu yararı' gözetilerek yürütüldüğü kabulünün güçlendirilmesinden geçiyor. Bu nedenle, Türk siyaset alanı kadar, ekonomi aktörlerine de ağır bir sorumluluk düşmekte. Reel sektörümüz verilen destekleri katma değere dönüştürmek için çabalarını daha da yoğunlaştırmalı.
Uzunca bir süredir, sanayi üretim verileri üzerinden GSYH, milli gelir büyümesine yönelik bir tahmin yöntemi kullanmaktayım. Çeyrek dönem itibariyle, sanayi üretimindeki artış veya azalışa bağlı olarak, Türkiye Ekonomisi'nin aynı çeyrekte ne kadar büyüdüğünü veya küçüldüğünü ölçmeye çalışıyorum. 2016'nın ilk çeyreğinde sanayide, 2015'in ilk çeyreğine göre yüzde 4.7'lik bir üretim artışı yakalanmış, 2016'nın ilk çeyrek büyüme oranı da yüzde 4.5 çıkmıştı. 15 Temmuz menfur darbe girişiminin yaşandığı 3. çeyrekte ise, sanayi üretimi yüzde 1.7 daralmış, GSYH büyümesinde de yüzde 1.3'lük daralma gözlenmişti. Bu noktada, pazartesi günü açıklanan mart ayı sanayi üretim verisinin, bir önceki yılın martına göre yüzde 2.8 artması, yılın ilk çeyreğinde sanayi üretiminin yüzde 2.2'lik bir ortalama artış oranı yakalamış olduğunu gösterdi. Bu verilerin ışığında, yılın ilk çeyreğinde GSYH büyüme tahminim yüzde 3.55 ile 4.35 arası bir banda işaret ediyor. Bu da, 2017'ye büyüme performansı açısından iyi bir başlangıç yaptığımızı göstermekte. Türkiye'nin küresel ölçekteki en önemli başarı hikâyelerinden biri olan 'sürdürülebilir büyüme' performansımıza yönelik sistemli bir saldırının farkındayız. 15 Temmuz hainliği başta olmak üzere, 4-5 koldan, alandan yürütülen sistematik saldırıları, Türkiye Ekonomisi'nin algısını örselemeyi, reel sektörü paralize etmeyi hedeflemiş operasyonu, Ekonomi Yönetimi'nin aldığı tedbirlerle büyük ölçüde bertaraf ettik. Alınan tedbirler ve Türkiye Ekonomisi'nin kendine özgü dinamizmi ile, 2016'nın son çeyreğinde yüzde 3.5 büyümeyi yeniden yakaladık. 2017'nin ilk çeyreğinde de, yüzde 70 olasılıkla, Türkiye yüzde 3.8'lik bir büyüme yakalamış olabilir. En kötü senaryoda dahi, ilk çeyrek büyüme için en kötü tahminimiz yüzde 2.9 olarak şekilleniyor. Çin ve Hindistan hariç, gelişmekte olan ülkeler büyüme ortalamasının yüzde 1'i zor yakaladığı, Euro Bölgesi'nin ortalama yüzde 1.7, Meksika'nın 2.1, Güney Afrika'nın 0.1 büyüyebildiği, Latin Amerika'nın yüzde 0.6, Brezilya'nın 3.3, Rusya'nın 0.8 daraldığı bir dünyada, Türkiye'nin güçlü bir 'büyüme' hikâyesi var. Bu hikâyenin 'sürdürülebilirliği'ni perçinlemek adına, özel sektör yatırımlarına ivme kazandırmamız gerekiyor. Hükümetin son 9 ayda reel sektörü desteklemek adına birbiri ardına attığı adımlar ve destek paketleri, 16 Nisan Referandumu sonrası 'billurlaşan' siyasi ortam da dikkate alınarak, reel sektörce katma değere dönüştürülmeli.
Devletin bekası, Türk halkının birliği ve dirliği adına, kamu adına üstlendiğimiz görevleri Türkiye'nin dünyada saygın, güçlü bir ekonomi olması adına yürütüyoruz. 19. yüzyıl sanayi devriminin ilk aşaması olan 'buhar' dönemiydi. 20. yüzyılla birlikte, 2. sanayi devrimi, elektrik, elektrikli motor devrimi olarak özetlenebilir. 1970'li yılların sonlarındaki bilgisayarlaşma süreci 3. sanayi devriminin sinyaliydi. 4. sanayi devrimi, ekonominin her alanında dijitalleşme olarak özetlense de, esas, dünyayı, hepimizi 'Yaşam 5.0' bekliyor. Bilgi, Ekonomi, Sanayi, Savunma, Enerji, Kentleşme derken, beyin döngü sistemlerinin yaşamın her alanına girmesi anlamına geliyor, Yaşam 5.0. Ülkeler arasında, yapay zekâdan makinelerin işbirliğine, üretim süreçlerine yönelik yeni bir rekabet alanı oluşuyor. Bu ülkeye gönül vermiş, her bir vatandaşının iyiliğini kendi iyiliğinden ayrı tutmayan bizler, Türkiye'nin 'Akıl Çağı'nda iddialı bir ülke olması adına, insan-teknoloji yakınmasını 'milli-yerli' atılımla gerçekleştirmeye yoğunlaşmış durumdayız. Allah'ın, doğanın verdiği müthiş bir yapı, beyin ağyapısı emrimizde. Türkiye'yi milli ve yerli yazılım ve donanım ile 'Akıl Çağı'nın gerektirdiği tüm teknolojilerde, tüm akıllı sistemlerde var olan bir ekonomi seviyesine getirmemiz gerekiyor. Türkiye'nin 2023'ten 2071'e, dünya ekonomisinde ilk 10 arasında yer alan bir ekonomi olması, 1'inci, 2'nci ve 3'üncü sanayi devrimlerindeki pozisyonumuzun çok ötesinde, Türkiye'yi 'Akıl Çağı'nda en iddialı ekonomilerden biri yapmamızdan geçiyor. Bu da, sil baştan ilk, orta ve bilhassa yüksek öğretim sistemini, Türkiye'nin bilim ve teknoloji yönetim modelini kurgulamamızdan geçmekte. Bilim ve teknoloji destekleme programlarımızı, ar-ge modelimizi, teknoloji üretim merkezlerimizi, bu alanda bilim adamı yetiştirme tarzımızı yeniden kurgulamamız gerekiyor. Güney Kore'den Brezilya'ya, Rusya'dan Malezya'ya, Çin'den Hindistan'a, Kuveyt'ten Litvanya'ya, pek çok irili ufaklı gelişmekte olan ekonomi, bir yandan akıllı sistemlere yönelik milli projeler için büyük bir emek ortaya koyuyorlar, bir yandan da Türkiye gibi önde gelen gelişmekte olan ekonomilerle işbirliği arayışı içindeler. Türkiye, Osmanlı'dan Cumhuriyet'e, kendi coğrafyasındaki dirlik ve kalkınma adına takdir gören bir 'kapsayıcılık' ortaya koyuyor. Türk halkına 'özgürlük' mücadelesi adına duyulan küresel saygıyı, bu ülkelerle 'akıllı' sistemlere yönelik işbirliği ile yüksek katma değere dönüştürelim. Bu defa, 'Akıl Çağı'nı ıskalamayacağız.
Dünya ekonomisinin önde gelen ülkelerinin tümünün yapısal sorunları var. Üretim eksikliği, nitelikli istihdam eksikliği, piyasaların yeterince kurumsallaşamaması, hızla yaşlanan nüfusun sebep olduğu istihdam ve tüketici eksikliği, KOBİ'lerin küresel rekabete adaptasyonda zorlanmaları bir çırpıda sayabileceğimiz yapısal sorunlar. Sanmayın ki, bu sorunlar sadece ekonomi alanını etkiliyor; onun da ötesinde, artık siyaset alanını da etkileyen, toplumsal huzuru da etkileyen başlıklara hızla dönüşmekteler. ABD'de, Avrupa Birliği'nin pek çok ülkesinde derinleşen sosyoekonomik sorunların, 'aşırı sağcılaşma', 'islamofobi' gibi akımları temsil eden siyasi parti ve hareketlerin oy oranlarının artması gibi, toplumsal huzuru tehdit eden boyutları dikkatle takip ediliyor. Gelişmekte olan ülkeler ise, kalkınmaları için yakalamak zorunda oldukları yüksek büyüme oranlarını besleyecek tasarruf ve üretim imkânlarının eksik kalmasının sebep olduğu yapısal sorunlarla uğraşmaktalar. Ekonomi biliminin sıklıkla çuvalladığı nokta da burada başlıyor. Çünkü, anglo-sakson bazlı iktisat doktrini 'kapalı devre' ekonomiler üzerinden yürüdüğünden, küreselleşmenin bir parçası olmuş önde gelen gelişmiş ve gelişmekte olan ülkelerin ekonomik sorunlarına çözüm noktasında tam anlamıyla bir tıkanma yaşanıyor. 'Enflasyon'u bir sonuç olarak ortaya çıkaran yapısal sorunlar, artık ekonomi-politik ve küresel meselelerle bağlantılı boyutlarıyla, merkez bankalarının çözebileceği noktayı aşmış durumda. 'Enflasyon' artık merkez bankalarının para politikası araçlarıyla çözülebilecek alanın dışına çıktı. Merkez bankalarının 'anglo-sakson' anlayışı terk ederek, bu temel gerçeği, aynaya bakarak, kendilerine itiraf etmeleri gerekiyor. FED veya Avrupa Merkez Bankası'nın 'bağımsızlığı' da, bu anlamda demode bir konudur. Merkez bankalarının 'araç bağımsızlığı' küreselleşmiş sorunlara etkin çözüm üretememektedir. Ülkeler arasındaki siyasi ve askeri çekişmeler nedeniyle dalgalanan emtia fiyatlarının ve para akımlarının olduğu bir dünyada, merkez bankacılığı da, ekonomi yönetimi de kabuk değiştirmek zorunda. Türkiye'nin Osmanlı'dan Cumhuriyet'e, en temel iki yapısal sorunu tasarruf ve üretim açığı. Bu temel açığın sonucu karşımıza 'enflasyon' ve 'cari açık' sorunu olarak çıkmakta. Bu nedenle, Yeni Türkiye, yeni bir 'ekonomi yönetimi' anlayışını da gerektiriyor. Türkiye Ekonomisi'nin yapısal sorunlarının çözümü için, öncelikle, yeni bir üretim ve büyüme modeline odaklanmalıyız. Tarım, sanayi ve ihracat odaklı yeni bir model.
16 Nisan Referandumu'ndan çıkan 'Evet'le, Avrasya'nın bölgesel 'oyun kurucu' ülkesi olan Türkiye'nin küresel ölçekte vizyon oluşturacağı yeni bir süreç de başlamış oldu. Siyaset ve yerel yönetimdeki liderliği ile her daim 'ilk'lere imza atmış olan Cumhurbaşkanı Erdoğan'ın, en değerli eserlerinden biri olan AK Parti'ye 979 gün sonra dönüşü, Türkiye'ye tarihi dönüşümler yaşatmış bir partinin ve 'vizyon'un, 'bölgesel' bir spektrumdan, 'küresel' bir spektruma geçişi açısından tarihi nitelik taşıyor. Erdoğan'ın liderlik ettiği Anayasa Referandumu, Cumhurbaşkanlığı Hükümet Modeli ile, Türkiye'nin küresel ekonomi-politikte üstleneceği role yönelik 'küresel vizyon'un önemli sac ayaklarından biri. 17 Nisan sabahından itibaren, Türkiye'nin 'küresel vizyon'u da yola çıktı. Cumhurbaşkanı Erdoğan'ın sadece mayıstaki dünya turu ve katılacağı uluslararası zirve ve temaslar, 'küresel vizyon' konusunda gerekli ipuçlarını vermekte. Cumhurbaşkanlığı Hükümet Sistemi, gerçek anlamda 'işlerlik' kazanacak bir parlamento, halkın iradesinin yansıyacağı bir yargı, yeni bir büyüme modeli, Türkiye Varlık Fonu, Türkiye'nin küresel düzeydeki yeni 'dostlar'ı ve bu dost ülkelerle yürütülecek ortak küresel projeler, bir çırpıda sayabileceğimiz yeni 'küresel vizyon'un önemli parçalarını oluşturmaktalar. Cumhurbaşkanı Erdoğan'ın 'Dünya 5'ten büyüktür' ifadesi de, Türkiye'nin yeni 'küresel vizyon'unun önemli mottolarından birini oluşturmakta. Türkiye, Erdoğan'ın liderliğinde, küresel sorunların çözümsüzlüğe mahkûm olmasına sebep olan haksızlıklara, umursamazlıklara, adaletsizliklere karşı güçlü bir mücadeleye soyunuyor. Bu nedenle, Hindistan ziyaretindeki her konuşması, her ifadesi, büyük bir merak ve beğeniyle karşılandı. Jawaharlal Nehru Üniversitesi'nden Prof. Dr. Gulshan Sachdeva, referandum sonuçlarının ardından ilk resmi yurtdışı ziyaretini Yeni Delhi'ye yapan Erdoğan'ın ziyaretinin sadece Hindistan değil, diğer devletlerce de ilgiyle izlendiğini ifade etmiş. Hindistan, Çin ve Rusya gibi yakın geleceğin 'küresel' ölçekteki yeni oyuncuları, Türkiye ile bilişim teknolojileri, hava ve uzay teknolojileri, enerji, bilhassa yenilenebilir enerji alanlarında, alt ve üstyapı yatırım projelerinde, stratejik işbirliği oluşturmak istiyorlar. Küresel dünyanın tüm kritik önemdeki oyuncuları, Cumhurbaşkanı Erdoğan'ın 'küresel vizyon'unda, Türkiye ile kurulması arzu edilen stratejik ortaklık çağrılarını ve Türkiye'nin önümüzdeki zorlu 10 yıla yapacağı 'pozitif' katkıları iyi okumalı.
26 Nisan'dan bu yana, Hindistan'ın önde gelen sivil toplum kuruluşları, düşünce kuruluşları (thinktank) ve medya kuruluşları ile çok sayıda toplantı ve ziyaret gerçekleştirdik. Cumhurbaşkanı Erdoğan'ın, sizler bu satırları okurken başlamış ve bugün tamamlanacak olan Hindistan ziyaretine siyaset, ekonomi ve sivil toplum çevrelerinde büyük önem atfedilmekte. Sabah Yazarlar Kulübü'nün üyesi, Cumhurbaşkanlığı Başdanışmanı İlnur Çevik, bu ziyareti 'eski iki arkadaşın birbirini yeniden keşfetmesi' olarak tanımladı. İki ülke için işbirliği fırsatları, birbirlerinin güç ve potansiyelini keşfetmeleri anlamında kritik önemde. Ekonomi Müdürü Şeref Oğuz ve bendenizin iki ülke arasında ekonomi alanındaki proje ve işbirliği fırsatlarına yönelik kapsamlı sunumları oldu ve enerji, yenilenebilir enerji, bilgi teknolojileri, ulaştırma, haberleşme alanlarında birlikte proje yürütme, ürün geliştirme, alt yapı yatırımlarındaki tecrübelerin karşılıklı paylaşılması adına pek çok çağrıya şahit olduk. Türkiye'nin batıyla olan siyasi ve ekonomik ilişkileri, kültürel bağları Asya'da uzun zamandan bu yana merakla takip edilmekte. NATO başta olmak üzere, batı ittifakının pek çok siyasi, askeri ve ekonomik işbirliği kurumlarında Türkiye kuruluşundan beri üye ve NATO'da ABD'den sonra en önemli askeri güç. Bu nedenle, Asya tarafında, bilhassa 5 yıldır Türkiye ile batı arasında ilişkilerde gözlenen kırılmanın nedenleri ve sonrası merak konusu. Bununla birlikte, kırılmanın nedenleri ve sonuçlarına yönelik yorum ve bakış açıları hep batı medyasındaki yanlı, acımasız yorumlar üzerinden yürüdüğünden, Hindistan'da 5 gündür gerçekleştirdiğimiz toplantı ve temaslarda paylaştığımız detaylar, Türkiye'nin bölgesel ve küresel anlamdaki 'yeni' pozisyonunun anlaşılmasında hayli etkili oldu. Bilhassa, Cumhurbaşkanı Erdoğan'ın 'dünya 5'ten büyüktür' mesajı Hindistan'da da yankı bulmuş. Bu mesajın küresel ölçekte haksızlıkların giderilmesi ve 'kapsayıcı' büyüme ve refah adına içeriği aktarıldıkça, Cumhurbaşkanı Erdoğan'ın liderliğinde, Türkiye'nin üstlendiği rol bir kat daha anlaşılıyor. Elbette, 15 Temmuz hain darbe girişimi ve 16 Nisan Referandumu da merak konusu. Basın, Yayın ve Enformasyon Genel Müdürlüğü'nün stratejik işbirliğiyle, kamu diplomasisi adına, başka ülkelerin medyaları üzerinden değil, yüz yüze Türkiye'nin Avrasya'da ve bölgesinde 'kapsayıcı' bir oyun kurucu ülke olarak oynadığı rolü ve hedeflerini detaylı olarak aktarmamız, Türkiye ile işbirliği fırsatlarının Hindistan ve Çin gibi ekonomiler için neden önemli olduğu konusunda gereken ipuçlarını sağlıyor.
Cumhurbaşkanı Erdoğan'ın 30 Nisan- 1 Mayıs tarihlerinde Hindistan, Yeni Delhi'ye gerçekleştirecekleri ziyaret öncesinde, Sabah Yazarlar Kulübü olarak, Hindistan'ın önde gelen düşünce kuruluşları, araştırma merkezleri ve medya grupları ile bir dizi toplantı için Yeni Delhi'deyiz. Dünya ekonomisinde üst sıralara tırmanma sürecini büyük bir kararlılıkla sürdüren ve satın alma gücü paritesine göre, 2030'da 3'üncü sıraya, 2050 sonrası ise 2'nci sıraya oturması beklenen Hindistan, ülkenin kalkınması adına gerçekleştirilen yatırımlar ve özel sektör dinamizmine rağmen, sayıları 300 milyona ulaşan yoksulluk sınırı altındaki nüfusu için, kalkınmasını hızlandırmaya yönelik arayışlarını sürdürmekte. Ayağımızın tozuyla, FCC (The Foreign Correspondents Club of South Asia) üyesi dış politika muhabirleri ile bir araya gelip, Hindistan Uluslararası Merkezi'nde (ICC) bir panel gerçekleştirdik. Dün ve bugün Hindistan iş ve medya dünyası temsilcileri ile toplantılarımız ardı ardına devam ediyor, edecek. Toplantılarda, Suriye meselesinden, Türkiye'nin Rusya, Çin ve Hindistan ile yeni ilişki sürecine, pek çok soruya muhatap olduk. Türkiye'nin 15 yılda gerçekleştirdiği ekonomik dönüşüm başarısını, büyüme performansını hangi saiklerle yükselttiğini, sağlık, yerel yönetim gibi pek çok alanda elde edilen başarıları detaylı şekilde aktardık. Türkiye ile Hindistan arasında, enerji, bilhassa yenilenebilir enerji, ulaştırma, haberleşme, bilgi teknolojileri ve finansal hizmetler alanında işbirliği fırsatlarından söz ettik. Çin'in ve Rusya'nın dünya ölçeğindeki bankalarıyla Türk Bankacılık Sektörü'nde pozisyon aldıklarını, Hindistan bankalarının da Türk pazarında olmaları gerektiğini belirttik. Türkiye ile Hindistan arasında altyapı yatırımları alanında karşılıklı paylaşılabilecek önemli deneyimler olduğunu aktardık ve Türkiye'nin mega projelerini detaylı olarak anlattık. Hintli gazeteci ve akademisyenler, Türkiye'nin gelir dağılımı adaleti ve toplumsal yapısına yönelik de sorular yönelttiler. Türkiye'nin Ekonomik İşbirliği ve Kalkınma Örgütü'nün (OECD) raporunda, gelir dağılımını son 30 yılda en iyi düzelten ekonomi olduğunu aktardık ve sağlık reformu ile yakalanan tarihi başarıyı ve yerel yönetim hizmetlerinde gelinen seviyeyi anlattık. Görünen o ki, Hindistan'da sağlıktaki tarihi başarı ve yerel yönetim hizmetlerindeki küresel başarımızı aktaracak kritik fırsatlar söz konusu. Cumhurbaşkanımızın Yeni Delhi ziyaretinin bu açıdan başarılı geçeceğini şimdiden hissediyoruz.
Ekonomi çevreleri, bir yandan 16 Nisan Referandumu sonrasında, siyasi alanda sakinleşen haber trafiğine bağlı olarak, ekonomi alanındaki önemli konu başlıklarına odaklanmaya başladılar. Fransa'daki Cumhurbaşkanlığı Seçimi ilk turu sonrasında ortaya çıkan oy dağılımı, Fransa'nın Avrupa Birliği'nde kalma olasılığını güçlendirince, euronun dolar karşısında güçlenmesine şahit olduk. Fransa'daki seçimlerin Avrupa piyasalarındaki olumlu havayı güçlendirmesi, Türkiye'deki siyasi tansiyonun azalması ile birlikte, döviz kurlarına ve İstanbul Borsası'na olumlu yönde yansıdı. ABD Doları cephesinde ise, bu haftanın iki kritik konusu Başkan Trump'ın bugün açıklayacağı yeni 'Vergi Paketi' ve cuma günü açıklanacak ABD'nin ilk çeyrek büyüme verisi. ABD ekonomi çevreleri, Trump'ın seçim vaatlerini yerine getirmek adına, bugüne kadar başarılı bir performans gösterememesine bağlı olarak, yeni vergi paketi ile ses getirmek isteyebileceğini düşünüyorlar. Paket, bireysel vergi mükellefleri için henüz belli olmayan, kurumlar vergisinde ise yüzde 15'lik bir indirimi öngörüyor. Trump'ın önceki performansı dikkate alınarak, paketin bekleneni vermeyeceğini düşünenler de var. Trump'ın vergi gelirlerini azaltıcı, buna karşılık kamu altyapı yatırımları ile kamu harcamalarını artırıcı adımları hiç şüphesiz ABD'nin bütçe performansını olumsuz etkileyecek ve enflasyonu tetikleyecek. Bu durum ABD Merkez Bankası'nı (FED) para politikasını daha da sıkılaştırıcı adımlara zorlayabilir. Bu nedenle, Trump'ın ekonomi ve bilhassa KOBİ'leri destekleyici adımları ile FED'in politikalarındaki olası çelişkiler dikkatle takip edilecek. Trump'ın Kanada'dan ithal edilen keresteye yüzde 24 ek vergi koyması da gözden kaçmadı. Bu arada, 28 Nisan'da ABD federal hükümet fonlaması bitiyor ve Kongre'nin 5 gün içinde yeni bütçe oluşturması gerekmekte. Trump'ın 'Meksika sını- rına duvar' için ödenek talebi Kongre'yi kilitlerse, federal hükümet ödeneksizlikten kapanabilir. Bizde ise, bugün TCMB'nin Para Politikası Kurulu toplantısı var ve geç likidite penceresi faiz oranında 0.25 ile 0.50 puan arasında bir artış bekliyorum. Küresel piyasalarda belirsizlik sürerken ve referandum sonrası Türkiye'de piyasalar canlanırken, TCMB'nin kontrollü sıkılaştırmayı sürdürmesi en doğru strateji. TCMB'nin, piyasalardaki toparlanmayı ve TL'nin maliyetini sıçratacak bir adım atması gerçek manada sürpriz olur.
16 Nisan Referandumu'ndan çıkan 'Evet'in sağladığı siyasi istikrar, ekonomik hayata hızla yansımaya başladı. Dolar-TL kurunda gözlenen normalleşme sürecinin yanı sıra, 20 Mart'ta yüzde 11.64, 14 Nisan'da ise yüzde 11.46 olan 2'nci el hazine kâğıdı faiz oranı, geçen cuma yüzde 11.15'i gördü. Borsa İstanbul'a artan yabancı yatırımcı ilgisi ile BIST 100 Endeksi 92.423,93 puan ile 22 Mayıs 2013'ten sonra tarihinin en yüksek kapanışını gerçekleştirdi ve şirketlerin toplam piyasa değeri de tüm zamanların en yüksek seviyesi olan 718 milyar liraya ulaştı. Referandum sonucunun sağladığı siyasi istikrarın reformlara ivme kazandıracak olması, Türkiye'ye yönelik yatırımcı ilgisini yoğunlaştırmış durumda. Uluslararası finans çevreleri ve piyasa profesyonelleri, Türkiye'nin Cumhurbaşkanlığı Hükümet Sistemi ile oluşturacağı 'yeni hikâye'si ile, 2022-2027 döneminde, Borsa İstanbul'da var olan şirketlerin toplam piyasa değerinde dolar bazında 3 veya 4 katlık bir artış potansiyelinin net olarak gözlemlendiğini belirtmekteler. Ülkeleri bulundukları coğrafyada lider kılan unsur 'stratejik güçler üçgeni'ndeki performansıdır. Üçgenin köşeleri siyasi güç, ekonomik güç ve askeri güçtür. Türkiye, 16 Nisan Referandumu ile 'Siyasi Güç' boyutunda tarihi bir eşikten geçti ve stratejik bir adım attı. Bunun farkında olan yerli ve yabancı yatırımcıların tümü, Türkiye'nin yükselen değeri ve yakın gelecekteki kritik önemdeki fırsatları kaçırmamak adına hızla pozisyon almaktalar. Nitekim 4 trilyon doları temsil eden uluslararası yatırım fonları, Dünya Bankası-IMF ilkbahar toplantılarında, referandum sonrası, Türkiye'ye yönelik yatırım iştahlarının ciddi ölçüde arttığını, reformları heyecanla beklediklerini vurgulamışlar. Yurtiçinde de, yatırım amaçlı ve yatırımların finansmanı amaçlı olarak, sadece bir haftada SPK'ya özel sektör tahvil ihracı başvurusu 18.3 milyar TL'ye ulaşmış durumda. Bu noktada, Ekonomi yönetimimizin de, Türkiye'nin önceliklerini ve kendi aralarındaki iş bölümünü konsolide ederek, reformları hızlandırması gerekmekte. Türkiye, son 15 yılda, altyapı yatırımları ve imkânlarında dünyada görülmemiş bir başarı ve devrime imza attı. Bu devrimin sağladığı erişebilirliği, bilim ve teknolojiye dayalı bir eğitim reformu, yargı reformu, Türkiye'nin kritik önemdeki sektörlerinde 'milli ve yerli' dönüşümü hızlandıracak üst yapı reform ve yatırımlarını hızlandırmak için kullanmalıyız. Öncelik, artık üst yapı yatırımlarında ve bu yatırımların başarısı ve hızını artıracak Cumhurbaşkanlığı Hükümet Sistemi'nde.
Ekonomi çevreleri, 16 Nisan Referandumu sürecinin tamamlanmasıyla birlikte, referandum sonucunun sağladığı siyasi istikrara bağlı olarak, ekonominin çarklarını hızlandıracak süreçleri hızla değerlendirmeye başladı. 17 Nisan sabahından itibaren, bir yandan Türk halkının onayı ile hayat bulan 18 maddelik anayasa değişikliğinin gerektirdiği uyum yasaları ve reformlara yönelik gündem takip edilirken, bir yandan da Hükümet'in reel sektörü ve piyasaları desteklemek amacıyla hayata geçirdiği paketlerin pozitif etkisinin hissedilmesine yönelik adımlar da hızlandırılacak. Bu çerçevede, kısa, orta ve uzun vadede atılacak adımlar hızla değerlendirilirken, bilhassa Kredi Garanti Fonu'nun, yeniden yapılandırılması sonrasında, reel sektöre sağladığı 130 milyar TL'ye yakın kredi imkânının, marttan itibaren mal ve hizmet piyasalarını canlandırıcı etkisi de not alınmış durumda. Bu noktada, 2017'nin bütünü için, bir yandan özel sektör yatırımlarını canlandırıcı, bir yandan da net ihracatın büyümeye katkısını hızlandırıcı tedbirler öncelikli gündem maddesi olarak gözlemlenmekte. Bu doğrultuda, teşvik paketlerine yönelik iyileştirici adımlar hızla ele alınırken, Eximbank imkânlarının güçlendirilmesi ve ihracatçı kesimin Kredi Garanti Fonu imkânlarından yararlandırılmasına yönelik çalışmalar da yoğunlaştırılacak. Esasen, 18 maddelik anayasa paketinin Cumhurbaşkanlığı Hükümet Sistemi ile birlikte, Türkiye'ye sağlayacağı zihniyet değişimi, Türkiye Ekonomisi'nin kritik önemdeki sektörlerine yönelik hukuki mevzuatın, regülasyonların hızla gözden geçirilmesini sağlayacak bir sürecin de önünü açıyor. 'İyi yönetişim' ilkeleri doğrultusunda, 17 Nisan sabahından itibaren, Türkiye'nin küresel rekabetteki konumunu güçlendirici bir siyasi karar alma süreç değişimine ve ekonomi alanında kamu-özel sektör işbirliğine dayalı yepyeni bir bakış açısına doğru yelken açmış durumdayız. Bu tarihi zihinsel dönüşümün ve iş yapma ve yönetişim model değişikliğinin bütünü 'dijitalleşme' sürecinden geçiyor. Türkiye'de, bilhassa KOBİ'lerin dijitalleşme oranı halen yüzde 5'leri zor buluyor. Cumhurbaşkanlığı Hükümet Sistemi ile birlikte hızlanacak reform süreci, Türkiye'nin 'dijitalleşme dönüşümü'ne de ivme kazandıracak. 2023'te KOBİ'lerin yüzde 60'ının tam manasıyla dijitalleştiği bir Türkiye, ihracat katma değerini de 1.5 dolardan, 3 dolara taşımış olacak. 17 Nisan Türkiye'nin 'dijitalleşme süreci'nin de miladı olacak.
21. yüzyıl, haberleşme teknolojisi ve medya imkânları açısından, bireysel karar alma süreçlerinin güçlendiği, bilhassa siyaset alanında kütlesel karar süreçlerinin geride kaldığı bir döneme işaret ediyor. Bu nedenle, bir ülkedeki seçmenlerin her birini tek tek savunduğunuz siyasi görüş doğrultusunda ikna etmeniz gereken bir dinamik süreçten geçiyoruz. Örnek mi; Britanya, yani İngiltere için, Avrupa Birliği'nin dahi geleceğini etkileyecek ölçüde tarihi bir karar olan 'Brexit' referandumu da yüzde 51.9 'ayrılma' kararı ile sonuçlandı. Ne acıdır ki, Türkiye'nin Avrupa'nın geleceği için ne kadar önemli bir ülke olduğu gerçeğini ve ufkunu kaybetmiş kimi Avrupalı siyasetçilerin, kurumların ve onların dümen suyundaki medyanın Türkiye karşıtı çalışmaları, nefret söylemi, 16 Nisan Referandumu'nun meşruiyetine gölge düşürmek için çırpınanların 'değirmenine' adeta 'su' taşıyor. Bugünün dünyasında, ülkelerin geleceğini ilgilendiren tarihi kararlar, kritik kararlar artık mutlak çoğunlukla alınmakta. Mutlak çoğunluk ile alınan kararlar sonrasında, bu kararın ülkenin geleceği için sağlayacağı fırsat ve imkanlara yönelik olarak ise, demokratik kültüre bağlı olarak, ortak çalışma ortamının oluşturulması gerekmekte. Artık, toplumun bütününün menfaatlerini gözeten alanlarda, ekonomik ve demokratik standartları daha da güçlendirecek, yoğun bir çalışma ortamına girilmesi gerekmekte. Türk iş dünyasının, ekonomi ve piyasa çevrelerinin bütünüyle işlerine odaklanmalarını sağlayacak bir referandum sonucu net olarak karşımızdayken, referanduma yönelik tartışmaların alevlendirilmesi, adeta 'Gezi kalkışması' benzeri çağrılarda bulunulması, 16 Nisan Referandumu ile 'küresel hareket'ine başlamış olan Türkiye'nin, ekonomik kazanımlarını hızla artıracak bir sürece girmesini engellemeye, baltalamaya yönelik açık bir saldırı olarak karşımıza çıkıyor. Türkiye Ekonomisi'ndeki 15 yıllık 'sessiz devrim'in kalesi konumundaki, Türk sanayisinin yükselen marka şehirleri Kocaeli, Bursa, Konya, Kayseri, Gaziantep Sakarya, Bolu, Düzce, Malatya'da 'evet' oylarının öne çıkışı, bu şehirlerin dinamizminin sandığa yansıma performansı not alınmalı. İstanbul, İzmir, Ankara, Antalya gibi hizmet sektörü ağırlıklı şehirlerdeki sandık tablosu, imalat sanayii ve tarım sektörü bazlı kalkınmanın önemini ve hizmetler sektöründeki sıkıntılara yönelik tedbirlerin alınmasını gerekli kılıyor. Şimdi, ekonomiye, yeni bir büyüme modeline, özel sektör yatırımlarını canlandıracak tedbirlere odaklanma zamanı.
Bu satırları, Türkiye'nin batısında sandıkların kapanmasına 3 saat kala kaleme alıyorum. Türk halkı, seçmen 'tarihi' bir referandum için oyunu kullandı, kullanıyor. Cumhurbaşkanı Erdoğan'ın da ifade ettiği gibi, bu referandum 'sıradan' bir referandum değil. Türkiye'nin birbirinden önemli ekonomik ve demokratik reformlara imza atarak, bölgesinin en önemli 'oyun kurucu' ülkelerinden biri olmayı başardığı ve bilhassa, bu başarının bir sonucu olarak, tarihinde görmediği tehdit ve saldırıları, Türk halkının 'destansı' iradesi ile savuşturduğu, Cumhurbaşkanı Erdoğan'ın liderlik becerisi ile yönetebildiği bir 15 yıl oldu. Türk halkının tercihinin 'evet' yönünde şekillenmesi, Türk halkının irade koyduğu bu tarihsel dönüşümün birlik-beraberlik içinde tamamlanması adına kritik önemde bir adım anlamına geliyor. Soğuk Savaş bittiğinden bu yana, dünya ekonomi- politiğinde bir arayış söz konusu. ABD'nin baskın pozisyonunda şekillenen 'tek kutuplu' dünya, aynı 15 yıl içsinde, ABD, Rusya, Çin ve Hindistan gibi devlerin dünya ekonomi- politiğindeki ağırlığına bağlı olarak, 'çok kutuplu' bir yapıya dönüşüyor. Bu dönüşüm, ülkeler arasında 'ikili' ilişkilerin önemini bir kat daha öne çıkarırken, bölgesel ve küresel tehditlerin boyutlarını da, etkilerini de derinleştirmekte. 'Atlantik' ile 'Asya-Pasifik' arasındaki bu tarihi kapışma, küresel ekonomi-politiğin sıklet merkezinin dünyanın doğusuna kaydığı bir konjonktürde, Türkiye'nin Avrasya'daki konumunu birkaç adım daha öne çıkarıyor. Türk halkının referandumdaki tercihi 'evet' yönünde şekillenmiş ise, bunun öncelikli sonucu Türkiye'nin 'küresel hareket'inin de başlaması. Bilhassa, Cumhurbaşkanı Erdoğan'ın küresel boyutlara dönüştürdüğü 'dünya 5'ten büyüktür' hareketinin etkileri hızlanacak ve Türkiye'nin 'Şer İttifakı'na karşı verdiği mücadele önemli bir boyut kazanacak. Türkiye'nin hız kazanacak 'küresel hareket'i, bu hareketin güç kazanması adına yepyeni bir 'bilim-teknoloji' stratejisi, 'enerji' stratejisi, 'savunma' stratejisi, 'büyüme ve kalkınma' stratejisi ile eğitim ile yargıda geniş çaplı reformları gerektiriyor. 17 Nisan sabahına, bu strateji ve reformlar için oluşturacağımız yol haritasının heyecanı ve coşkusuyla başlayacağız. Ekonomi cephesinde, 'sanayi ve istihdam' dostu, tarım sektörüne yepyeni bir perspektif kazandıracak köklü bir yeni büyüme modeline yönelik çalışmalarla hızlı bir başlangıç yapmamız gerekiyor. Türkiye'nin uluslararası yatırımların önde gelen 'güvenilir' limanlarından olacağı yeni bir süreç bizleri bekliyor.
Çarşamba günü İzmir'le başlayıp, dün Aydın'da sürdürdüğümüz ve bugün Antalya ile sonlandıracağımız 'Sabah Yazarlar Kulübü Referandum Buluşmaları' maratonunda, Türkiye'nin 16 Nisan'da neden geleceğini oylayacağına dair ipuçlarını birbirinden değerli yazarlarımızla birlikte paylaştık. 1982 Anayasası, dünya ekonomisinin sadece 11 trilyon dolarlık bir büyüklüğe sahip olduğu, uluslararası ticaretin de dünya milli gelir içindeki payının topu topu yüzde 10 olduğu bir küresel ortamda kaleme alınmış, Soğuk Savaş'ın hâkimiyetindeki bir dünyada, devletin her şeye hâkim olduğu, kapalı ekonomi formatına dayalı bir anayasaydı. Türkiye ekonomisinin dünyadaki payı yüzde 0.7, ihracatının payı da 0.1 bile değildi. Küresel milli gelirdeki payı yüzde 1.04 olmuş; küresel ticaretteki payı yüzde 0.8'e çıkmış bir Türkiye ekonomisinde, 1980'de ülke ekonomisinin sadece yüzde 35'ini üreten bir özel sektör, bugün Türkiye'nin katma değer üretiminin yüzde 75'ini yapar hale gelmişken; biz 1982 Anayasası ile 21. yüzyılı yönetmekten söz edebileceğimizi, 150 yıllık bir bürokrasi anlayışıyla, Soğuk Savaş döneminden kalma bir parlamenter yapıyla ve hızlı çözüm üretemeyen bir hükümet modeli ile 2023, 2053 ve 2071 Türkiyesi'ne yönelik stratejik yol haritalarını oluşturabileceğimize inanıyorsak, işimiz hayli zor demektir. Türkiye'nin 2023, 2030 ve 2050'de sırasıyla, dünyanın en büyük 15'inci, ardından 14'üncü ve nihayet 12'nci büyük ekonomisi olabileceğinden söz ediyorsak, Türkiye Ekonomisi'nin 2030'da 2 trilyon doları, 2050'de ise 4.5 trilyon doları aşacağından bahsediyorsak, 'Milli İrade'ye dayalı yeni ve güçlü bir 'Hükümet Modeli' oluşturmadan bu hedeflere ulaşmamız imkânsız, bunu bilelim. İzmir'de ve Aydın'da, 'Türkiye'nin Geleceği' için 'Evet'in ne anlama geldiğinin tam anlamıyla farkında olan, ülkemizi üst lige taşıyacak uyum yasalarını ve reformları heyecanla bekleyen vatandaşlarımızla doyurucu buluşmalar gerçekleştirdik. 16 Nisan'da adım atacağımız bu 'tarihi' eşik, gençlerin siyasetteki konumunu güçlendirerek, 'Geleceğin Türkiyesi'nin liderlerinin yetişmesi adına, Türkiye için tarihi bir fırsat anlamına geliyor. Avrasya'nın kaderini değiştirebilecek tek ülke Türkiye'nin 'geleceği' için, küresel ekonomi- politikteki rolümüzü 'güçlendirmek' için, bu eşiği güçlü bir 'Evet'le aşalım.
16 Nisan Referandumu'ndan çıkacak 'Evet'le birlikte, siyaset sistemimizde gerçekleştireceğimiz 'Cumhurbaşkanlığı Hükümet Sistemi' model değişikliği, profesyonel bir hükümet anlayışı ile Türkiye'nin ekonomi, kamu idaresi ve güvenlik alanında çok hızlı ve etkili karar alma sürecinin, becerisinin önünü açacak. Söz konusu siyasi model değişikliğini anlamlı kılacak, taçlandıracak 'uyum' yasaları ve reformlar, Türkiye'nin katma değer üretim becerisine önemli katkılar sağlayacak. Ekonomik İşbirliği ve Kalkınma Örgütü'nün (OECD) Türkiye için hazırladığı özel rapor, eğitim ve yargı alanında sürdürülecek reformlar ile Türkiye'nin Cumhuriyet tarihi ortalama büyüme performansını yüzde 4.7-4.9 bandından, yüzde 5.2-5.7 bandına taşıyacağına işaret ediyordu. Bu nedenle, 17 Nisan sabahından itibaren, yerli-milli enerji, savunma, ulaştırma, lojistik, bilim ve teknoloji imkânlarına dayalı 'Yeni Türkiye' için, yoğun bir çalışma sürecine girmiş olacağız. Bu süreç, ekonomi alanında, 'üretim ve istihdam' dostu, imalat sanayisi ve tarımın önemli bir ağırlığa sahip olduğu yeni bir büyüme modelinin de hayata geçirilmesini gerektirecek. Temel hedef, 2023-2025 dönemi için Türkiye Ekonomisi'nin küresel milli gelir ve küresel ticaretteki payını yüzde 1.5'e çıkarmak yönünde şekillenecek. Böyle bir hedefi gerçekleştirmek, yerli imkân, kaynak ve beceriye dayalı, verimli bir ekonomik yapıyı oluşturacak bir dönüşümden geçmeyi gerektiriyor. Bu ölçüde bir yapısal dönüşümün vazgeçilmez sacayaklarından birisi ise, siyasi istikrar. Uluslararası Para Fonu'nun (IMF) 2011 raporu, siyasi istikrarın ülkelerin büyümesine ortalama 2.4 puan artırıcı yönde yansıdığını göstermekte. 17 Nisan sabahından itibaren kalıcı hale getireceğimiz siyasi istikrar, yüzde 4.9'dan yüzde 5.7'ye çıkacak Cumhuriyet tarihi ortalama büyümesi ile birlikte, 2023-2025 döneminde kişi başına milli geliri 18 bin dolardan 22 bin 600 dolara taşıyacak. Yani, 'Evet' her bir vatandaşımızın yaşam standardına 4 bin 600 dolar 'ek' zenginleşme olarak yansıyacak. IMF'nin son raporu, 1980'lerden bu yana, gelişmekte olan ekonomilerde, işgücüne yapılan ödemelerin milli gelirden aldığı payın bozulduğuna işaret ederken, Türkiye'de işgücüne yapılan ödemelerin milli gelirden aldığı pay, 1998'de yüzde 28.8 ve 2006'da yüzde 28.5 iken, 2015'te 33.2, 2016'da ise yüzde 36'ya çıkmış durumda. Türkiye, işgücünü fakirleştirerek büyüyen bir ekonomi değil. AK Parti'nin 15 yıllık başarısında, bu temel gerçeği asla atlamamak gerekir.
Osmanlı'dan Cumhuriyet'e, Türkiye'nin siyaset tarihinde İstanbul'da gerçekleşen mitingler her zaman önemli bir dönüşümün, yeni bir sıçramanın habercisi olmuştur. 15 Temmuz'da FETÖ'nün tetiklediği darbe girişimi, Türkiye'yi iç savaşa sürükleyecek vahşi bir operasyon, ömrümüz boyunca haklarını ödeyemeyeceğimiz 249 şehidimiz ve binlerce gazimizin fedakârlığı ve yüzbinlerin 'Milli İrade'si ile bertaraf edildikten sonra, 7 Ağustos'ta milyonları bir araya getiren 'Yenikapı Ruhu', Türkiye'nin demokrasisi ve geleceği açısından geri döndürülemez bir 'birlik ve beraberliğin' kodlarını 'Yeni Türkiye'nin genetiğine işledi. 'Yeni Türkiye'nin tankları durduran 'özgüven'le güçlendirilmiş kodları, vesayet odaklarına, bürokratik oligarşiye ve gücü tükenmekte olan 'batı merkezli' küresel ekonomi- politik kıskaca karşı, Avrasya'da 'oyun kurucu' bir Türkiye'nin 'önü alınamaz' yükselişi adına, Yenikapı'da "16 Nisan'da Evet" diye haykırdı. Bir aydır, Avrupa siyaset ve medyasında yükselen 'referandumda hayır' kampanyaları, 'hayır' kampanyasını destekleyen kimi siyasetçilerin akıl almaz iddia ve çarpıtmaları, son 15 yılda, 'Sessiz Devrim'le Türkiye Ekonomisi'nin, Türkiye Siyaseti'nin gerçek sahibi konumuna ulaşmış olan Türk halkının 'kararsızlığı'na son verdi. Yenikapı'daki milyonların tümü, 16 Nisan referandumunda 'Geleceğin Türkiyesi'nin oylanacağının tam olarak farkında. Türk halkı, Türk seçmeni, yürütme, yasama ve yargının, Cumhuriyet tarihinde ilk kez, doğrudan kendisi ve kendi temsilcileri ile belirleneceği 'Yeni Türkiye'ye geçmek adına, 17 Nisan sabahı için büyük coşku ve kararlılık içinde. 1960'lardan bu yana, Türkiye'ye değer katmış, değer verdiği tüm önemli siyasetçilerin, Türkiye'nin sıçraması adına talep ettiği 'Cumhurbaşkanlığı Hükümet Sistemi'nin, 17 Nisan sabahı için, bir adım ilerisinde durduğunu görüyor. Bu adımın, Türkiye'yi 2023'de 1.5 trilyon dolara, 2030'da 2.5 trilyon dolara taşıyacağının farkında. Yenikapı'daki miting alanını inşa edebilme, bu alana milyonların bu kadar süre içinde gelebilmesini ve evlerine dönebilmesini sağlayan ulaştırma başarısının, sağlıkta Avrupa ülkelerinin hastalarını gönderdiği tarihi reformun farkında olan Türk halkı, 17 Nisan sabahı, yerli ve milli savunma, enerji, ulaştırma ve yüksek teknoloji kapasitesi ile Türkiye'nin uluslararası raporlarla tescillenmiş potansiyelini, başarısı tüm dünyaca kabul edilmiş bir 'güçlü lider'le, Cumhurbaşkanı Erdoğan ve Ekibi'yle, tüm 'ümmet'in kaderi için, adalet ve refah için, 'kapsayıcı' güce dönüştürmeye kararlı.
Miting başlamadan, saat 12'de turnikeler açıldığında, vatandaşın koşa koşa meydana girişi, gözlenen coşku, kararlılık ve net duruşun göstergesiydi. Saat 14'ten itibaren müzik, video ve sloganlarla coşku tırmandı. Yabancı medyanın yoğun ilgisine şahit olduk. Mitingdeki videolar duygu yüklüydü ve dikkatle takip edildi. Yoğun güvenlik tedbirleri 1 milyon ek katılımı engelledi yorumlarını hep duyduk. Yenikapı'daki miting konuşmalarında, pek çok sözün yanı sıra, Başbakan Binali Yıldırım'ın "kontrollü darbe" konusundaki eleştirileri çok ses getirdi. Cumhurbaşkanı Recep Tayyip Erdoğan ve ekibi için -ki Başbakan Yıldırım bu ekibin en önemli sacayaklarından birisi- İstanbul, siyasi hayatlarında özel bir öneme sahip. İstanbul'daki tescilli başarı, son 15 yılda, 'sessiz bir devrimle' Türkiye'yi dünyada farklı bir noktaya taşıdı. Başbakan Yıldırım'ın 8 gün sonra Türkiye'nin en büyük eserini hayata geçireceğini ifade etmesi, 1960'lardan bu yana, Türkiye'nin en önemli siyasetçilerinin taleplerinin hayat bulacağı vurgusu büyük alkış aldı. Cumhurbaşkanı Erdoğan'ın etkileyici şiiri duygu seline sebep oldu. Erdoğan, Yenikapı'dan tüm dünyaya önemli bir çağrı yaptı ve İstanbul'dan tüm dünyaya İstanbul halkı güçlü bir Türkiye ve güçlü bir 'Evet' mesajı verdi. Soğuğa rağmen, vatandaşlar sonuna kadar mitingi izledi. Yenikapı'dan tüm dünyaya güçlü bir evet ile, Cumhurbaşkanı Erdoğan'a medeniyet, insan hakları ve adalet dersi sözü verildi. Yenikapı'dan 'Yeni Türkiye' için güçlü bir 'evet' vurgusuna imza attı İstanbul halkı.
Önümüzdeki 10 yıl, Avrasya merkezli olarak, küresel ekonomi-politiğin yeniden şekillendiği, küresel ölçekte 4 ayrı çekim merkezi ve manyetik alanın oluşmasının beklendiği ve Türkiye'nin dünya ekonomisinde 'bir üst lige' çıkabilmek adına, elindeki imkânları etkili ve isabetli kullanması gereken bir dönem olacak. Bu süreç, Türkiye'nin 'enerjik' olmasını, kaslarını güçlendirmesini, entelektüel kapasitesini çok daha yukarılara çekmesini gerektiren bir dönem olacak. Türkiye'nin bu dönemde, her sektörde yeni stratejiler oluşturması, yeni hedefler belirlemesi gerekecek. Türkiye'nin 'enerjisi'ni 'Büyük Türkiye Vizyonu'na odaklaması gerekecek. Bu sürecin bütünü, aynı zamanda, Türkiye'nin enerji alanında 'milli bir yürüyüş'ü, 'milli hamle'yi, 'bağımsız enerji' strateji ve hedeflerini belirlemesinden geçiyor. Enerji ve Tabii Kaynaklar Bakanı Berat Albayrak'ın dünkü bir saatlik sunumu, enerjide 'milli ve bağımsız' yol haritasının tüm detaylarına vakıf olmak açısından etkileyici tespitler içeriyordu. Türkiye'nin 'Milli Enerji ve Maden Stratejisi', 'Arz Güvenliği', 'Yerlileştirme' ve 'Öngörülebilir Piyasa Koşullarının Oluşturulması' sacayaklarına dayanıyor. Türkiye, faaliyette olan ve inşa edilen, planlanan 8'i doğalgaz, 2'si petrol boru hattı ile dünyanın en kritik 'enerji kavşak noktası' olacak. Arz güvenliğinin bir diğer başlığı ise depolama. Türkiye 1-2 yıl içinde doğalgaz depolama kapasitesini ihtiyacının yüzde 20'si olan 10 milyar metreküpe çıkaracak. Likit doğalgaz (LNG) depolama kapasitesi; FSRU yani yüzer LNG terminali kapasitesi, 5 milyon metreküp petrol depolama hedefi, piyasanın ani taleplerini karşılamak dahil arz güvenliği açısından kritik önemde yatırımları gündeme getirecek. Barbaros Hayrettin ve Oruç Reis'in Karadeniz ve Akdeniz'deki sondaj çalışmaları, 5 yıllık tüm planlama ve yol haritası hazırlanmış olan ve yıl sonuna kadar devreye girecek olan Türkiye'nin ilk 'kendi' derin sondaj gemisi ile Türkiye 'milli ve bağımsız' enerji kaynaklarına ulaşma hedeflerini perçinleyecek. Yenilenebilir Enerji'de, güneşten sonra, rüzgâr enerjisinde de yerlileştirme adımı 1-2 hafta içindeki yeni ihale ile başlayacak ve güneşteki başarı tekrarlanmış olacak. Türkiye, güneş ve rüzgâr enerjisi teknik donanımı ve yazılımı, mühendisliği boyutunda iddialı bir ihracatçı olacak. Türkiye, jeofizik ve jeokimya haritalarını tamamlayarak, Cumhuriyet tarihinde ilk kez tüm tabii kaynaklarına hâkim olacak. 16 Nisan sonrası, 'bir üst lige' sıçramak adına, 'milli ve bağımsız' enerji için yatırımları hızlandıralım.
Ülkelerin iç ve dış borçlarının çevrilmesi ve 'borcun sürdürülebilirliği'nde en kritik unsurlardan birisi büyüme performansı. Büyüme performansının sağladığı katma değer artışı, ülkelerin yatırım amaçlı olarak kullandıkları borçların ödenebilme becerisini de artırıyor. Son küresel finans krizinin sebep olduğu küresel ölçekteki 'vasat' büyüme ve küresel ticaretteki yavaşlama, dünyanın önde gelen ekonomilerinin bütününde borçların 'sürdürülebilirliği'ne yönelik endişeleri öne çıkardı. 2016 sonu itibariyle, küresel ölçekte borç büyüklüğü 215.5 trilyon dolara ulaşmış durumda ve bu rakam dünya GSYH'sının yüzde 325'ine denk geliyor. Bu borcun 160 trilyon doları gelişmiş ülkelerin. 56 trilyon dolarlık kısmın sahibi gelişmekte olan ekonomiler, bu borcun yüzde 75'ini kendi ülke para birimleri üzerinden taşıyorlar. Bu durum, iki önemli sonucu da beraberinde getiriyor; birincisi, gelişmiş ülke bankacılık sektörlerinde sorunlar derinleşiyor; ikincisi gelişmekte olan ekonomilerin borçlanmaya ödedikleri faiz giderek azaldığından dolayı, gelişmekte olan ekonomiler üzerinden sistemin finansmanı da giderek zorlaşıyor. Bu nedenle, tarihinin en düşük seviyelerinden borçlanmaya başlamış tüm 'yükselen' gelişmekte olan ekonomiler eşzamanlı 'algı' ve 'terör' saldırılarına maruz kaldı ve kalmaya devam ediyor. Brezilya, Arjantin, Meksika, Güney Afrika, Rusya ve Türkiye. Türk Hazinesi'nin borçlanma maliyetinin Cumhuriyet tarihinin en düşük seviyesi olarak yüzde 5'in altına indiği günden 2 hafta sonra, 'Gezi' olayları ile karşı karşıya kaldık. Rusya'nın maruz kaldığı son terör saldırısı da, bu tatsız ve vahşi sürecin bir parçası. Türkiye ticaret ve finansman kanalında yeni coğrafyalar keşfediyor ve ilişkilerini güçlendiriyor. Yeni bir dünya şekillenirken, gelişmiş ve gelişmekte olan ülkelerin tümü yeniden pozisyonlanmakta. Bu süreç, ülkeler için güçlü liderlik ve güçlü hükümet modeli gerektiriyor. Türkiye, 16 Nisan'da, önümüzdeki 10 yıl için, ülkeler arasındaki 'küresel mücadele' derinleşirken, bu mücadelede en iyi pozisyonu almasını sağlayacak önemli bir Anayasa Paketi oylayacak. Cumhurbaşkanlığı Hükümet Sistemi, Türkiye'nin büyüme performansını da, borçlanma maliyetlerini de olumlu yönde etkileyecek. Türkiye, yeni hükümet modeli ve yeni bir büyüme modeli ile büyümede tekrar yüzde 5'leri yakalayacak. Nasıl bir yeni dünyaya gittiğimizi anlayabilmek için, ABD Başkanı Donald Trump ile Çin Devlet Başkanı Şi Cinping'in yarın ve cuma günü gerçekleştirecekleri zirveyi ve ipuçlarını kaçırmayın derim.
Ekonomik ve demokratik reformlarla bezenmiş 2003-2006 dönemi yüzde 7.8 ile, 1923-1938 döneminden sonra ilk kez Türkiye Ekonomisi'nin rekor büyüme performansı yakaladığı bir dönemdi. 7.8 ortalama büyüme rekorunun lokomotifi, büyümeye 3.9 puan katkısı ile özel sektör yatırımlarıydı. Tüketici güvenini baltalamak ve özel sektör yatırımlarını frenlemek adına, vesayet odakları 'Danıştay saldırısı', 'Hrant Dink cinayeti' ve 'AK Parti kapatma davası ile üzerimize geldiler. 2007'de büyüme yüzde 5, 2008'de ise ancak yüzde 0.8 olabildi. 2009'da ise, küresel finans krizi ile yüzde 4.7 daraldık. AK Parti, bir yandan iç ve dış vesayet odakları ile mücadelesini sürdürürken, bir yandan da ekonomide yeni açılımları, yeni projeleri, yeni politikaları sürekli devreye almayı başararak, 2010-2015 döneminde, Türkiye'yi belirli yıllarda dünyanın en hızlı büyüyen 3. veya 4. ekonomisi yaptı ve ortalama yüzde 7.4 büyüme yakaladık. Türkiye'yi durdurmak gerekiyordu. Eğer, böyle bir büyüme motivasyonu ile, Türkiye Avrasya'daki kapsayıcı rolünü güçlendirmeyi sürdürür ise ve bölgedeki diğer ülkelere de 'ekonomik ve demokratik' özgürlüğün, vesayet odaklarının kontrolünden kurtulmanın yolunu öğretir ise, bu coğrafyaya çöreklenmiş odakların planları boşa çıkacaktı. Bu nedenle, ellerindeki tüm terör imkânları ile saldırdılar. Hesaba katmadıkları ise, 2003 ile 2016 arası gerçekleşen ekonomik ve demokratik reformlarla kendi ülkesinin 'gerçek' sahibi olmuş Türk halkının, 15 Temmuz hainliği başta olmak üzere, her türlü saldırıyı 'Milli İradesi' ile durdurabilecek bir 'özgüven'e ulaşmış olmasıydı. Aynı Milli İrade, 27 çeyrek dönem aralıksız pozitif büyüyerek, dünya ekonomisinde bunu başarabilen yegâne 5 ülke arasına girmiş Türkiye Ekonomisi'nin 3. çeyrekte yaşadığı negatif büyümeyi, 2016'nın son çeyreğinde yüzde 3.5 ile yeniden pozitif büyümeye döndürdü. Şimdi, önümüzde, Türkiye'nin Cumhuriyet tarihi ortalama büyümesini yüzde 4.9'dan, yüzde 5.7'ye çıkaracak, Türkiye'yi milli ve yerli yüksek teknoloji üretebilen bir ekonomiye dönüştürecek tarihi bir fırsat var. 16 Nisan'daki referandumdan çıkacak bir 'Evet' ile geçilecek yeni Cumhurbaşkanlığı Hükümet Sistemi, Türkiye'yi 2023, 2050, 2071 hedeflerine taşıyacak güçlü bir iradeyi, güçlü bir motivasyonu hayata geçirecek. Önümüzdeki 2 hafta, halkımıza Türkiye Ekonomisi'nin yeni bir sıçrama yakalaması adına, bu tarihi eşiğin önemini, 'halkın iradesi'ne dayalı ekonominin geleceğini, 48 bin ile 50 bin dolar arasında yaşam standardına ulaşacağımızı anlatmayı sürdüreceğiz.
Okan Müderrisoğlu'nun geçtiğimiz salı günkü yazısında yer alan Türkiye'nin 'küresel ayak izleri' ifadesi, belki de son 15 yılda, AK Parti iktidarı ile, Türkiye'nin ekonomi-politik dönüşümünün en önemli başarı göstergelerinden birisi olarak kabul edilmeli. Rahmetli Özal'la, Soğuk Savaş'ı bitirme sürecine giren ve dışa açık yeni bir büyüme modeline geçilmesi adına önemli çabaları ortaya koyan Türkiye, 1990'lı yılları heba etti ve o dönemki 'içine kapanıklığın' bedelini, 3 bin doların altında bir yaşam standardı ile ağır ödedik. AK Parti'nin öncülüğünde yürütülen ekonomik ve siyasi reform süreci, Avrasya duruşu, 800 milyar doları aşan milli gelir ve 11 bin dolara dayanan yaşam standardı, Türk iş dünyasının uluslararası başarıları ile birlikte, Türkiye'nin 'küresel ayak izleri'nin tüm coğrafyaya yayılmasını sağladı. 60 bini aşan ihracatçı, Türkiye'nin 81 ilini ihracatçı yaptı; Türk müteahhitleri, küresel ölçekte 2'nci sıradaki konumları ile dünya ölçeğinde projelere imza attılar. Afrika'nın kalkınması adına verdiğimiz mücadele, Orta Asya'nın dünyaya eklemlenmesi adına sunduğumuz fırsatlar, Asya-Pasifik ile yeni işbirliği fırsatları, Rusya ile derinleşen ekonomik ve siyasi ilişkiler, Türkiye'nin 'küresel ayak izleri'nin her yere yayılmasını sağladı ve şimdilerde, Latin Amerika'dan da önemli işbirliği talepleri söz konusu. Türk bankaları, Balkan ülkelerinde önemli birer oyuncu haline geldiler ve dünyanın her yerindeki şube ve temsilcilikleri ile Türk iş dünyasının ve Türk iş diasporasının ihtiyaçlarını karşılıyorlar. Halk Bankası, 2-3 yıldır, Türkiye'nin 'küresel ayak izleri'ne yönelik saldırılara maruz kalan önemli bir kuruluşumuz. Bilelim ki, 16 Nisan Referandumu'ndan çıkacak olan güçlü bir 'Evet', bu saldırıların daha da vahşileşmesine sebep olacak. Bu nedenle, Körfez'de, Rusya'da, Çin'de, kimi batılı ülkelerde, Türkiye'nin 'küresel ayak izleri'ni takdirle izleyenleri görmezden gelip, bu adımlardan rahatsız olanların saldırılarına malzeme taşıyan, kendi ülkesinin Avrasya'daki 'oyun kurucu gücü'nü, Cumhurbaşkanı Erdoğan'la yükselen liderlik becerisini kabullenemeyen 'mandacı'ların, 'ezik'lerin, 'paralı asker'lerin, 'hain'lerin olduğu bir dünyada, 16 Nisan eşiğini başarıyla geçtikten sonra, Türkiye'nin birlik ve beraberliği adına, çok daha fazla işimiz olduğunu bilmek zorundayız. Türkiye'nin 'Asya- Pasifik' için en kritik kavşak noktası olduğu gerçeği, 'küresel ayak izlerimiz'i çok daha uzaklara taşıyacak.
1750'de dünya mal ve hizmet üretiminin yüzde 72'sini gerçekleştiren Türkiye (Osmanlı), Çin, Hindistan, Pakistan gibi ülkeler, bu rollerini 1. ve 2. Sanayi Devrimi'nin ilk 150 yılı sonunda yüzde 11'e kadar kaybetmişlerdi. Dünya üretiminde yüzde 3 payı olan Osmanlı, bu payını 1900'lerin başında yüzde 0.5'e kadar kaybetmişti. 94 yıllık Cumhuriyet tarihinde bu oranı yüzde 1'e getirebilmişiz. Şimdi, 2050'ye doğru, bu oranı yüzde 3'e yeniden geri getirebileceğimiz tarihi bir fırsat bizi bekliyor. 1980'li yıllar, rahmetli Turgut Özal'la, Türkiye'nin dışa açıldığı ve Avrupa'nın dışında, Ortadoğu, Kuzey Afrika, Orta Asya, Uzakdoğu ile yakın ilişkiler kurmak adına projeler yürüttüğü bir dönemdi. Ardından gelen 1990'lı yıllar, Türkiye için kaotik bir 10 yıl oldu ve 'özgüven' kırılması ile, yeniden Avrupa bağımlısı bir ekonomiye dönüştük. 2000'li yılların başlarında, ihracatımızın yüzde 62'si, doğrudan yatırımların ve finans kanalının yüzde 90'ından fazlası Avrupa'ya bağımlıydı. 2002 sonunda, AK Parti'nin tek başına iktidarı ile geçen ve Türkiye'nin 'özgüveni'ni yeniden bulduğu 15 yıl, Avrupa'ya bağımlılığımızın azaldığı, ihracatta önemli bir pazar çeşitlendirmesi ile Avrupa dışı coğrafyanın payının yüzde 58.6'ya yükseldiği; Körfez ülkeleri, Rusya ve Çin ile finans alanında işbirliğini artırdığımız ve doğrudan yabancı sermaye yatırımlarında dünya ekonomisinin yeni yükselen yıldızlarının Türkiye'de yatırım yapmak üzere adeta sıraya girdikleri bir dönem olarak geçti. 'Yükselen Asya'nın Türkiye ile yoğun ekonomik ve siyasi işbirliği girişimleri, Avrupa'yı ciddi anlamda telaşlandırdı. 1. ve 2. kuşak komşu ülkeler ile Çin, Güney Kore ve Japonya ile, uzay teknolojileri, haberleşme teknolojileri, raylı sistemler, enerji, nükleer enerji ve yenilenebilir enerji gibi alanlarda, petro- kimya gibi stratejik sektörlerde önemli yatırımları birlikte gerçekleştiriyoruz. Türkiye, tek başına Afrika'nın kalkınmasında önemli roller üstlenmeye başladı. 2050'de Türkiye'nin milli gelir büyüklüğünün İsviçre'nin 15 basamak, Polonya'nın 12, Hollanda'nın 11, İspanya'nın 2 basamak üzerinde olacağı gerçeği; İtalya ve Fransa ile at başı bir milli gelir gücü veya bu ülkelerin bile üzerinde olabileceğimiz ihtimali, bu ülkeleri çıldırtıyor. Almanya'nın pek çok sektördeki avantajlarının, hızla yaşlanan nüfusuyla, Türkiye'ye geçecek olmasını hazmedemiyorlar. Bu nedenle, panikle, AB projesini birlikte tutacak bir 'düşmanlık', bir 'Türkofobizm' oluşturmuş durumdalar. Türk halkının iradesi ile Türkiye'nin yükselişini hiçbir güç durduramayacak.
'Sabah Yazarlar Kulübü'nün 6. ülke başkent ziyareti için bugün Pekin, Çin'deyiz. 18 milyon nüfusu olan ve tek başına 400 milyar dolar GSYH üreten Şanghay'daki başarılı toplantı ve temaslardan sonra, bugün Pekin'de devam edeceğiz. Şanghay, 400 milyar dolarlık bir katma değer üretimine, 750 bin düzeyindeki tekstil sektörü çalışanını 40 bine indirerek; buna karşılık bu 40 bin kişi ile tamamıyla dizayn, pazarlama ve teknolojiye yoğunlaşarak yakalamış. Şanghay Üniversitesi Türkiye Çalışmaları Merkezi ile birlikte gerçekleştirdiğimiz panel ve sonrasında akademisyenlerle gerçekleştirdiğimiz beyin fırtınası toplantısı hayli ilginç detaylar yakalamamızı sağladı. Her şeyden önce, Çin, Türkiye'nin merkezde olduğu coğrafyayı 'Batı Asya' olarak tanımlamakta ve buradaki ülkelerin tümüyle ilişkileri ihmal etmiyor. Rusya'nın bu bölgede izlediği politikaları dikkatle takip ettiği gibi, Türkiye ve İran başta olmak üzere, Mısır, Tunus ve İsrail'le ilişkilere de dikkat ediyor. Dünyada Müslüman nüfusun yüzde 90'ı Sünni, yüzde 10'u Şii. Bununla birlikte, Türkiye'nin çevresindeki coğrafyada Sünni ve Şii nüfus neredeyse eşit. Çin, bu nedenle, kendisini Suudi Arabistan ile İran arasında işbirliği imkânı oluşturabilecek bir ülke olarak görüyor. Enerji ve bilhassa nükleer enerjide, bölgedeki pek çok ülke ile çalışma imkânı olabileceğini öngörüyor. Ancak, Arap ülkelerinde bir siyasi ve ekonomik zayıflama süreci gözlemliyor ve bu zayıflamanın daha da derinleşeceğini düşünüyor. Bu nedenle, 'oyun kurucu' gücünü ve bölgede ağırlığını artıran Türkiye ile ilişkiler çok önemli. Körfez ülkeleri de özel hassasiyetinde. ABD'nin Pakistan ve Afganistan üzerinden, Çin'i ve Rusya'yı dışlayıcı politikası dikkatle takip ediliyor ve Obama'nın 'İran' hamlesi, Rusya-İran ilişkilerini dengelemek için atılmış bir adım olarak görülüyor. Ancak, Trump'la bu sürecin nasıl yürüyeceği meçhul. Bugün, 25 milyon kişinin yaşadığı Pekin'de Renmin Üniversitesi Chongyang Finansal Çalışmalar Enstitüsü'nde bir panel daha gerçekleştireceğiz. Çin tarafı, diplomasinin yanı sıra, yüksek öğretim ve medya alanında da karşılıklı işbirliği için Türkiye'ye çağrıda bulunuyor. 'Türkiye-Çin Forumu' için de bir çağrı aldık. 16 Nisan'daki referandum başarıyla geçildikten sonra, Türkiye'nin Avrasya'daki tartışılmaz rolü, yeni 'partner' ile birlikte, oyun kurucu gücümüze hız verecek ve Türkiye'nin yükselişini hiçbir güç ve kötü niyet durduramayacak. Umarız, Türkiye'nin Avrasya'daki 'iletişim ağı' gücünü, umarız kimi ülkeler çok geç kalmadan fark ederler.
Turkuvaz Medya Grubu'nun ödüllü organizasyonu 'Sabah Yazarlar Kulübü' için Şanghay'dayız. 6'ncı ziyaret Çin'e. Bugün Şanghay, pazartesi de Pekin'de Çin medyası ve Çin akademi dünyasından önemli isimler ile bir araya gelerek, Türkiye'nin Avrasya'daki 'oyun kurucu' gücünü, 'kapsayıcı' rolünü ve Türkiye ile Çin arasında güçlendirilmesi arzu edilen ekonomi- politik ilişkilerin sağlayacağı sinerji ve fırsatları konuşacağız. Dün, Şanghay'da kritik önemde araştırma merkezlerinin ve medya kuruluşlarının üst düzey yöneticileri ile görüşmeler gerçekleştirdik. Türkiye'ye ilgi yoğun. Cumhurbaşkanı Erdoğan'ın liderlik performansı, Türkiye'nin Avrasya'daki öncü rolü dikkatle ve merakla takip ediliyor. Çin Devlet Başkanı Şi Cinping'in öncelik verdiği proje olan 'Bir yol, bir kuşak' projesi için de, Türkiye'nin üstleneceği role yönelik önemli çağrı aldık. 'I dai, I lu' olarak ifade edilebilecek bu proje, Çin'in dünya ekonomisi ve siyasetindeki yükselen rolü açısından, önümüzdeki 30 ile 50 yılı şekillendireceğini düşündüğü bir proje. Çin'in dünyadaki doğrudan yatırım büyüklüğü 1.2 trilyon dolara ulaşmış durumda. 'Yeni İpek Yolu' olarak da ifade edebileceğimiz bu proje, Şanghay İşbirliği Örgütü'nü de öne çıkarıyor. Çinli muhataplarımıza, Türkiye'nin 2000'li yıllarda ekonomi ve siyaset alanında yakaladığı 'özgüven'in, ülkemizi uluslararası ekonomi-politik ilişkilerde pek çok yeni fırsatı değerlendirme noktasına getirdiğini aktardık. FETÖ, DEAŞ ve PKK gibi, dünyanın en tehlikeli terör örgütleri üzerinden yürütülen 'vahşi savaş'ın, Türkiye'ye Çin ve Rusya gibi ülkeler ile daha güçlü ilişkiler kurma gayretleri nedeniyle, gözdağı ve caydırma amaçlı kullanıldığını ifade ettik. Türkiye'nin kararlılığına Çin ve Rusya'nın da aynı ölçüde cevap vermesinin zamanının geldiğini ifade ettik. Türkiye, Yavuz Sultan Selim'den Osmangazi'ye, 18 Mart Çanakkale'den Avrasya'ya, bir bir tamamladığı mega projeler ile, Çin'in 'Bir yol, bir kuşak' projesine önemli lojistik ve ulaşım fırsatı verecek bir 'altın halka' oluşturuyor. Türkiye Avrasya'nın dünyaya entegrasyonu adına, tarihi mega projeleri hayata geçirirken, Çin'in Türkiye ile daha güçlü ilişkiler kurmasının sağlayacağı avantajları daha sık aktarmalıyız. Nitekim 'Bir yol, bir kuşak' projesini önemli ve uzun bir süreç olarak tanımlayan Çin de, Türkiye'ye birlikte olma çağrısı yapıyor. Bununla birlikte, Türkiye'nin 'yeni' çok yönlü dış politika duruşunu daha sık Çin'i ziyaret ederek ve onları Türkiye'de ağırlayarak, detaylı aktarmamız gerektiğini de atlamayalım.
2000'li yılların başlarında, Avrupa ve ABD'de 10 yıl gibi kısa bir sürede kontrolden çıkmış bir 'islamofobi' tırmanışına ve 'yeni sağ' olarak ifade edilen ama temelde aşırı sağ olarak ifade edilebilecek radikal siyasi yapılanmaların oylarını ciddi manada yükseltmelerine dünyanın şahit olacağı söylenseydi, kuşkusuz çok az inanan çıkardı. Ne yazık ki, bu iki temel politik ve toplumsal kırılma, dünya siyasetini ve ekonomisini derinden etkileyecek travmaları da hızlandırmış durumda. Bununla birlikte, bu travmaların tam ortasında, birinci ve ikinci kuşak komşu ülkeler arasında, yeni işbirliği fırsatlarının değerlendirebileceği bir sürece girdiğimizi de ifade etmek gerekir. Türkiye'nin kendi coğrafyasında üstlendiği 'kapsayıcı' rol, kuzeyimizde, güneyimizde, batımızda ve doğumuzda yer alan birinci ve ikinci kuşak ülkelerle, ekonomi ve ticaret diplomasisi alanında geliştirebileceğimiz yeni işbirliği fırsatlarını da öne çıkarıyor. Son 4-5 yıla yoğunlaşan gelişmeler, bilhassa Körfez ülkelerinin Avrupa ülkeleri ve ABD ile ilişkilerini gözden geçirmelerini gündeme getirdi. ABD ve Avrupa coğrafyasına yapılmış yatırımlar, bu coğrafyalarda gerçekleştirilmiş servet edinimleri, Körfez ülkelerinin işadamları açısından bugün ciddi risklerle, ciddi problemlerle karşı karşıya. Milyarlarca dolarlık yatırım yaptıkları ülkelere kabul edilmek, insanca muamele görmek, yatırımlarına yönelik hukuki haklarını korumak adına beklentilerini karşılamakta giderek zorlanıyorlar. Türkiye ise, coğrafyanın yükselen değeri olarak, yukarıda saydığımız alanların tümüne yönelik olarak, Körfez ülkelerinin yatırımcıları açısından 'güvenilir liman' konumunda. Bu nedenle, nasıl ki Ruslar 16 Nisan referandumundan çıkacak 'evet'in Türkiye'nin coğrafyasındaki kapsayıcı rolünü perçinleyecek olmasının farkındalar, Körfez ülkelerinin yatırımcıları da, referandumdan çıkacak 'evet'in Türkiye'nin 'güvenilir liman' olma rolünü güçlendireceğine eminler. Cumhurbaşkanı Erdoğan'ın şubatta gerçekleştirdiği ve Bahreyn, Suudi Arabistan ile Katar'ı kapsayan Körfez ülkeleri turu sonrasında, Kuveyt Emiri El-Sabah'ın Türkiye ziyareti de, bölgesine ilham veren ve güçlü bir liderlik ortaya koyan Türkiye ile Körfez ülkeleri arasında, 100 milyar dolarların üzerinde ortak proje yürütmek adına, tarihi bir fırsatın eşiğinde olduğumuzu gösteriyor. Körfez ülkeleri yatırımcılarının en büyük ümidi, bu yeni sürecin, yatırım yapmaktan ve yaşamaktan fazlasıyla mutlu oldukları Türkiye'de daha uzun kalabilecekleri imkân sağlanması.
Başta Sivil Dayanışma Platformu olmak üzere, Türkiye'nin güçlü bir geleceği, güçlü bir liderliği hak ettiğine gönülden inanan sivil toplum kuruluşlarının yurt içinde ve yurt dışındaki çalışmaları, 'Evet'e yönelik tercihi güçlendirmeye başlayınca, yurtdışından bu yükselişi bastırmayı hedefleyen 'algı operasyonları' da hızlandı. Sivil toplum çalışmalarının engellemesine yönelik 'atlı', 'itli' operasyonlar, bakanlarımızın seyahatlerine, toplantılarına ardı ardına yasaklar, tersine, Cumhurbaşkanlığı Hükümet Sistemi'nin Türkiye'nin geleceği açısından neden önemli bir gereklilik arz ettiği noktasındaki bilinçlenmeyi güçlendiriyor. Şimdi, bu tarihi model değişikliğini engellemek adına, ellerindeki tüm imkânları sahaya sürüyorlar. Uluslararası derecelendirme kuruluşu Moody's'in Türkiye'nin görünümünü 'negatif'e çevirme kararı da 'algı operasyonu'na yönelik adımlardan biri. Türkiye Ekonomisi'nin görünümünü 'negatif'e çevirmenin gerekçesi olarak gösterilen nedenler arasında, bir kere 'ülkenin kurumsal gücündeki süregelen aşınma' mesnetsiz ve ahlak dışı bir iddia. Tersine, Türkiye siyasi ve kurumsal liderlik açısından en güçlü dönemini yaşıyor. 'Büyüme görünümündeki zayıflama' da mesnetsiz bir iddia. Çünkü Çin ve Hindistan hariç, tüm gelişmekte olan ülkeler ortalama büyümesi yüzde 0.9 ve Türkiye bu oranın 2.5 katı üzerinde bir büyüme ile yoluna devam ediyor. 'Bütçe ve dış finansmana yönelik artan baskılar' iddiası da mesnetsiz. Çünkü ocak ayı bütçe performansı çok iyi çıktı; cari açık normal seyrinde devam ediyor ve finansmana yönelik en ufak bir sorun belirtisi yok. 'Türkiye'nin kredi şoku riskindeki artış' da mesnetsiz. BDDK ve TCMB verileri kredi riskinde bir artış olmadığını teyit ediyor ve tahvil ihraçlarına misli talep geliyor. Ocak ayı sanayi üretim verisi beklenenin üzerinde arttı. Şubatta, Reel Kesim Güven Endeksi olumlu bir sıçrama gösterdi. Ocak ve şubat ihracat hacmi, geçen yılın ihracat hacminin üzerinde. Martta tüketici güven endeksi yükseldi. Hükümet'in Kredi Garanti Fonu imkânlarını artırıcı adımları ve istihdam seferberliği reel sektörü canlandırmış durumda ve işlerin açıldığına dair sinyaller geliyor. TCMB'nin aldığı tedbirlere piyasalar destekleyici duruş sergiliyor. Ve tam dolar kuru 3.60 TL'ye gerilemişken, Moody's'in 'negatif' görünüm kararı geliyor. İster 15 Temmuz, ister rating notları, siyaset ve ekonomideki tüm 'gece yarısı' operasyonları, bizleri tersine daha da kenetleyecek ve 16 Nisan'daki 'Evet'le Türkiye'yi 'güçlü' ve 'müreffeh' bir geleceğe taşıyacağız.
Çarşamba günkü yazımızda, TCMB'nin şu anki koşullara göre 'yüklü' faiz artışı kararı yönünde adım atmasının, orta vadede büyüme performansını olumsuz yönde etkileyebileceğini; bu nedenle, TCMB açısından, TL'nin reel değerini yönetmeyi sürdürecek proaktif adımları 2 ay daha devam ettirmenin daha doğru bir taktik olacağını belirtmiştim. Para Politikası Kurulu, temel para politikası ve faiz koridoru üst ve alt bandına dokunmayarak, geç likidite penceresi çerçevesinde uygulanan gecelik borç verme faiz oranını 0.75 puan artırarak, ocak ayında başlattığı proaktif adımları sürdürdüğünü teyit etti ve bu adımın piyasalarda olumlu etkisi hemen gözlendi. TCMB üst yönetimi, Türkiye Ekonomisi'ndeki iktisadi faaliyetteki kademeli toparlanmayı olumsuz yönde etkileyemeyecek bir titiz çalışma ortaya koyuyor. TCMB, iç talepteki seyrin halen zayıf olduğuna; buna karşılık, ihracat hacmindeki iyileşmenin devam ettiğine işaret etmiş. Bilhassa, AB'ye yönelik ihracattaki toparlanmanın olumlu etkisi not alınmış. Para Politikası Kurulu üyeleri, yapısal reformların hızla uygulamaya geçirilmesinin büyüme potansiyelini önemli ölçüde artıracağına da işaret etmiş. 16 Nisan Referandumu'ndan çıkacak 'Evet' ile reformlara odaklanılması, 3 ay içinde, büyüme ve istihdamda olumlu bir sıçramayı ve yatırımlarda ciddi bir hareketlenmeyi de beraberinde getirecek. Türkiye'nin işsizlik verilerini analiz ederken, sadece 2016'da 900 bin kişiye yakın işgücüne katılım oranı, Avrupa'daki işsizlik verileri ile Türkiye'nin işsizlik verilerini karşılaştırmanın haksızlık olacağını bize hatırlatmalı. Bu nedenle, artan işsizliğe rağmen, Türkiye'nin yeni istihdam üretme kapasitesi göz ardı edilmemeli. Yaz başı enflasyon gevşeyecek Öngörüler, önümüzdeki 2-3 ay, enflasyonun yüksek seyretmeye devam edeceğine işaret ediyor. Bununla birlikte, haziran ve bilhassa temmuzda, TCMB'nin para politikasında sıkılaştırıcı tedbirleri ve Anayasa Paketi Referandumu'ndan 'Evet' çıkması ile dolar kurunda 3.30 TL bandına kadar gözlenecek gevşeme, en geç yaz başından itibaren fiyatlarda normalleşme sağlayacaktır. Nitekim TCMB'nin, yıllıklandırılmış manşet enflasyon normalleşene kadar, kararlılığını net şekilde vurgulaması piyasalarca desteklendi. 2 ay sonra, bambaşka ve olumlu bir piyasayı konuşuyor olacağız. Döviz kurlarındaki normalleşme ve 2019'a kadar yeni bir seçim olmaması ile birlikte, bilhassa özel sektör yatırımlarındaki canlanma piyasaları hareketlendirecek. Moralimizi yüksek tutalım.
Küresel piyasalar iki haftadır bu akşam ABD Merkez Bankası'nın (FED) açıklayacağı faiz kararıyla yatıp kalkıyorlar. FED'den faiz artış kararı çıkacağına dair beklenti dorukta ve esas, 2017'de kaç kez faiz artıracağı merak konusu. FED'in küresel piyasalarda sebep olduğu basıncı ve Türkiye-AB ilişkilerinde bu dönemde yaşanan gerginliği bahane eden bir kesim de, fırsat bu fırsat, 10 Ocak'tan bu yana attığı proaktif adımlar nedeniyle, TCMB kendisine uygulanan 'yüklü oranda faiz artır' baskısını bertaraf etmiş iken, şimdi kendilerine göre TCMB üzerinde yeniden baskı oluşturma 'fırsat'ı yakalamış olmanın heyecanı içindeler. Bu nedenle, FED'in olası faiz artış kararı sonrasında, yarın gerçekleşecek TCMB Para Politikası Kurulu toplantısından yüklü bir faiz artışı kararı çıkması gerektiği görüşünü yeniden sahaya sürdüler. TCMB için sürecin yönetilmesinin kolay olmadığı bir gerçek. Bununla birlikte, anayasa paketinden çıkacak 'Evet' ile elde edilecek siyasi istikrar, döviz kurları ve faiz oranlarını yukarı iten piyasa basıncında gözlenecek azalma ve bilhassa yaz başından itibaren yeniden gerileme trendine girmesi beklenen enflasyon oranları dikkate alındığında, TCMB'nin şu anki koşullara göre 'yüklü' faiz artışı kararı yönünde adım atması, orta vadede büyüme performansını olumsuz yönde etkileyebilir. Bu nedenle, TCMB açısından, TL'nin reel değerini yönetmeyi sürdürecek proaktif adımları 2 ay daha devam ettirmek daha doğru bir taktik olabilir. Türkiye, ekonomi, siyaset ve güvenlik alanında attığı emin adımlarla, 'ulusal egemenlik' gücünü perçinleyecek şekilde yoluna devam ederken, bugün gündeme getirilen 'parazit'lere aldırmadan, yolumuza kararlı şekilde devam edeceğiz. Çin'den önemli çağrı Piyasalar FED'i konuşurken, Türkiye'nin ekonomi politikalarını şekillendirirken, yeni ortaklıklara yönelik çağrıları da ihmal etmeyelim. Avrupa'nın geleceği için önemli bir ortak konumunda olmasına rağmen, sığ ve çirkin saldırılara göğüs geren Türkiye, Rusya ve Çin gibi ülkelerin yoğun işbirliği taleplerini de doğal olarak değerlendiriyor. Yakın bir gelecekte, dünyada oluşacak yeni güç merkezlerinin tam ortasında yer alan Türkiye için, Çin Dışişleri Bakanlığı Sözcüsü Hua Çunying'in, Türkiye'nin Avrasya'da önemli bir ülke olduğu ve Çin'in, Türkiye'nin Şanghay İşbirliği Örgütü ile işbirliğini derinleştirme arzusunu ortaklaşa değerlendirecekleri yönündeki ifadeleri, Avrasya'nın, 'kapsayıcı' rolüyle, oyun kurucu ülkesi Türkiye için, sadece FED'e bakmanın ne kadar hatalı olacağını bize hatırlatmalı.
Türkiye'nin siyaset, ekonomi ve güvenlik alanında yükselttiği 'egemenlik' çıtası, Avrasya'daki 'oyun kurucu' gücü, demografik fırsat penceresi avantajı ve hareket kabiliyeti, kimi Avrupa ülkelerini ciddi boyutlarda rahatsız eder hale geldi. Türkiye'nin kendi coğrafyasındaki 'ekonomi-politik' gücü ve bu güce yönelik rahatsızlık, bugün adeta bir 'turnusol kâğıdı' işlevi görüyor ve Avrupa'nın 'gerçek' yüzünü, faşist, tahammülsüz tavrını tüm çıplaklığıyla gün yüzüne çıkarıyor. Yaşlanan nüfusu, küresel rekabetteki zorlukları, KOBİ'lerine yeterince sahip çıkamaması ve yoğun işsizlikle birlikte, ağır sorunlarla boğuşan Avrupa, küresel ölçekte 'üzerine örtülmüş' kuşatılmışlığı kıracak tarihi adımları 15 yıldır aralıksız atmayı sürdüren, 'halkın vesayeti' adına 16 Nisan'da tarihi bir referandum gerçekleştirecek olan Türkiye'nin Avrasya'nın 'yükselen gücü' olmasına adeta çıldırmış durumda. 200 yıllık siyasal yönetim modeli arayışımızda, ilk defa halkımıza nasıl bir siyasal sistemle yönetilmek istendiğini doğrudan sorabilme fırsatını yakalamış durumdayız. 18 maddelik anayasa paketi, ne anlama geldiği hayli tartışmalı bir 'tarafsızlık'tan, 'halkın tarafı' olan bir Cumhurbaşkanlığı Hükümet Sistemi'ne geçiş adına, vatandaşın geçim mücadelesine, işine, aşına, beklenti ve hayallerine taraf olan, duyarlı olan bir Cumhurbaşkanı'na geçiş için tarihi bir fırsatı önümüze getirmiş durumda. Türk halkı, anayasa paketi ve onun devamı niteliğindeki uyum yasaları ile, 'sivil sözleşme' adına, tarihi bir zihin değişikliğinin, kamu yönetiminde yepyeni kriterlerin, 'kolektif akıl'ın önünü açacak. Samsun- Ordu -Giresun ziyaretlerimizde, 'Halkın İktidarı'na ulaşma adına, vatandaşlarımızda büyük bir ilgi ve heyecana şahit olduk ve neden tarihi bir eşikte olduğumuzu detaylarıyla izah ettik. Türk halkının 'feraset' becerisi İlleri dolaşırken, karşılaştığımız yoğun ilgi, Türk halkının siyaset alanındaki 'feraset' becerisini fark etmemizi sağlıyor. Siyasal tarihimizde ilk kez, siyasi yönetim modelimizde çıkabilecek olası krizleri çözecek her türlü imkânın düşünülmüş olduğu, çözüm formüllerinin oluşturulmuş olduğu, 94 yıllık Cumhuriyet tarihimizde hiç olmamış kadar, 'güçlü bir kuvvetler ayrılığı'nı sağlayacak prensipleri hayata geçirmeye hazırlanıyoruz. Öyle bir prensipler manzumesi ki, bugüne kadar yaşanan krizler siyaset alanı dışında çözülmüş iken, şimdi 'doğrudan' Türk halkı çözecek. Güçlü bir 'demokratik devlet' ihtiyacını karşılamak adına, 'Evet' bizi o eşikten geçirecek.
Önce Irak'ın 14 yıldır, ardından Suriye'nin 7 yıldır içinde bulunduğu kaotik durum, İran'ın uluslararası dünya ile eklemlenmek konusundaki inişli çıkışlı pozisyonu, küresel enerji arz güvenliği açısından Türkiye'yi, Avrasya'nın vazgeçilmez ülkesi konumunda, her geçen gün bir adım daha öne çıkarıyor. ABD'nin Houston kentinde düzenlenen IHS CERAWeek 2017 Enerji Konferansı'na katılan Enerji ve Tabii Kaynaklar Bakanı Berat Albayrak'ın da ifade ettiği gibi, dünya petrol ve doğalgaz rezervlerinin yüzde 60'ından fazlası Türkiye'nin etrafındaki coğrafyada yer almakta. Türkiye'yi by-pass ederek, petrol ve doğalgaz imkânlarını dünya ekonomisine kazandırma yönündeki her arayış, son 5 yıl içinde bu yöndeki çabalar, Türkiye'nin vazgeçilmezliğinin, istikrarlı bir ülke olmasının öne çıkması ile, anlam yitirmiş durumda. Bu nedenle, Bakan Albayrak'ın ABD'de katıldığı uluslararası enerji konferansında, Türkiye'nin bir çekim merkezi olarak öne çıkması, uluslararası enerji yatırımları açısından bir cazibe merkezi olarak öne çıkması kimseyi şaşırtmamalı. Türkiye, sahip olduğu jeo-stratejik konumu ve coğrafik imkânları ile, dünya enerji talebini karşılayacak her türlü enerji arz türevine yönelik imkânlara sahip ender ülkelerden biri konumunda. Yenilenebilir enerji alanındaki son dönemdeki atılımları ile, küresel sıralamada onlarca basamak üstlere çıkan Türkiye, nükleer enerji alanındaki hamleleri ile de, enerji türevlerine yönelik tüm imkânları entegre etmiş olacak. Bakan Albayrak, Türkiye'nin son yıllarda doğalgaz depolama ve kaynak çeşitliliği konusunda çok önemli yatırımlar yapmaya başladığının da altını çizerek, birçok alanda yatırımların hayata geçirilmesine yönelik hamlelerin hızla süreceğini de hatırlatıyor. Yerli ve milli sondaj hamlesi Türkiye savunma ve güvenlik alanında nasıl ki 'yerli ve milli' hamleleri ile gücüne güç katıyor, enerji alanında Karadeniz ve Akdeniz'de, kendi karasularımızda, yer altı zenginliklerine yönelik sismik arama ve sondaj çalışmalarımızı 'yerli ve milli' imkânlarımızla gerçekleştirebilecek noktaya gelmiş olmak önemli bir eşik. İlk sismik arama gemimiz Barbaros Hayrettin'den sonra ikinci gemimiz ile Akdeniz ve Karadeniz sularında daha aktif iki boyutlu ve üç boyutlu sismik çalışmaların yanında her iki denizimizde de arama faaliyet sürecimizi başlatacağımıza dair Bakan Berat Albayrak'ın paylaştığı müjde, enerji arzında kendi yerli yeraltı kaynaklarımızı kullanmak noktasında stratejik adımları hızlandırdığımızı gösteriyor. Cumhurbaşkanlığı Hükümet Sistemi'nin perçinleyeceği siyasi ve ekonomik istikrarı, küresel enerji pazarındaki vazgeçilmez rolümüzle taçlandıracağız.
Dünya ekonomisinin 10 yıldır büyüme lokomotifi 'gelişmekte olan Asya.' Çin ve Hindistan'ın ekonomik büyüme performansının da etkisi ile, 2015'te yüzde 6.7 büyümüş olan bu coğrafyanın, 2016-2018 döneminde ortalama yüzde 6.3 ile 6.4 arasında büyüdüğü veya büyüyeceği öngörülmekte. Gerçekleşen veriler üzerinden tüm gelişmekte olan ekonomiler ortalaması yüzde 3.7 gözükürken, 2016 sonu itibariyle yüzde 4.1, 2017 ve 2018 için ise yüzde 4.5 ve yüzde 4.8 bekleniyor. Ancak, Çin ve Hindistan hariç gelişmekte olan ekonomiler ortalaması yüzde 0.9 düzeyinde. Türkiye'nin 2016'yı yüzde 2.2 ile 2.5 arasında bir büyüme ile kapattığını varsaydığımızda, Çin ve Hindistan gibi iki istisnai ülkenin hariç tutulduğu büyümenin 2.5 katı üzerinde seyrediyoruz. Türkiye Ekonomisi'nin 2017'de yüzde 2.4 ile 2.8 arası, 2018'de ise yüzde 2.8 ile 3.2 arası bir büyüme trendi yakalayacağı beklenmekte. Küresel ticaretteki toparlanmanın devam etmesi, Türkiye'nin net ihracatının büyümeye katkı sağlaması ve bilhassa anayasa halkoylaması sonrasında özel sektör yatırımlarının toparlanması ile birlikte, Türkiye Ekonomisi'nin 2017'de yüzde 3 ve üzerinde bir büyüme yakalaması da mümkün. Rusya'nın yüzde 1.1- 1.2, Brezilya'nın 0.2-1.5, Meksika'nın 1.7-2, Suudi Arabistan'ın 0.4-2.3 ve Güney Afrika'nın yüzde 0.8-1.6 aralığında büyüme gerçekleştirebileceğinin beklendiği bir dünya ekonomisinde, Türkiye'nin 2017 ve 2018 için yüzde 3 ve üzerinde büyüme trendine geri dönmesi, Türkiye Ekonomisi'ne yönelik küresel algıyı da güçlendirecektir. Nitekim, Türkiye Ekonomisi'nin 'büyüme hikâyesi'ni sürdürdüğü ve sürdüreceğine dair beklenti, Borsa İstanbul'da işlem gören hisse senetlerinin endeks değerini 25 ayın zirvesine taşıdı. Bu nedenle, referandum süreci tamamlandığı noktada, yeni bir büyüme modeline yönelik çalışmaları da yoğunlaştırmamız gerekiyor. Yeni bir büyüme modelinin sacayaklarını ise, girişimciler ve KOBİ'lere yönelik yeni stratejiler, sanayi ve istihdamına yönelik yeni stratejiler, tarıma yönelik yeni stratejiler, enerji politikalarına yönelik yeni stratejiler ve makro ekonomi yönetimi ile ekonominin finansmanına yönelik yeni stratejiler oluşturmakta. Bu başlıklar çerçevesinde, büyümenin motoru olan iç pazarı güçlendirip, net ihracatın büyümeye katkısı anlamında, üretim kapasitemizi ve mal çeşitliliğimizi güçlendirerek, Avrasya Bölgesi'nde üretim üssü olarak, bölgesel etki alanımızı genişletmeliyiz. Güçlü bir iç pazar ve güçlü bir üretim performansı ile hedefimiz dünya ekonomisindeki payımızı yüzde 3'e çıkarmak olacak.
Türkiye'nin 'Milli Hâkimiyet'i, 'Ulusal Egemenliği' adına, tarihi adımlar attığımız bir dönemden geçiyoruz. 15 Temmuz'da, Türkiye, tarihinin en ağır hainliği ile ülkeyi bir iç savaşa sürüklemeyi hedefleyen vahşi bir darbe girişimi ile karşı karşıya kaldı. Halkımızın destansı kahramanlığı ile 'Hâkimiyet Milletindir' vurgusu ile şimdi, ekonomik, siyasi ve askeri alanda 'Ulusal Egemenliği' daha da perçinleyecek adımlar atıyoruz. Gerçekleştirilen mega projelerle, Türkiye'nin ekonomik gücüne, başarıyla tamamlanan 'Fırat Kalkanı' operasyonu ile askeri gücümüze güç kattık ve şimdi, 16 Nisan'da siyaset alanındaki gücümüze güç katacak tarihi bir referandumun eşiğindeyiz. Alparslan Türkeş'ten Necmettin Erbakan'a, Süleyman Demirel'den Turgut Özal'a, Cumhurbaşkanlığı Hükümet Sistemi 1969'dan beri Türkiye'nin gündemindeki öncelikli bir konu. Turgut Özal eğer siyasi model değişikliğini başarabilseydi, koalisyon iktidarlarının sebep olduğu ekonomik ve siyasi krizlerle heba olmuş 1992-2002 arası yüzde 2.9 büyüme ile geçmez; bugün 1.3 trilyon dolarlık bir Türkiye Ekonomisi'ni konuşuyor olurduk. 2003'den bu yana, gerçekleştirdiğimiz ekonomik reformlar ve yatırım hamlesi ile 'ekonomik egemenlik' adına yakaladığımız başarıyı, bilhassa 15 Temmuz hainliği sonrası, Türk Silahlı Kuvvetleri'nden arındırdığımız FETÖ yapısı ve milli-yerli bir savunma sanayisi ile çıtasını yükselttiğimiz terörle mücadele ve Fırat Kalkanı ile gücüne güç kattığımız 'askeri egemenliğimizi' perçinlemek adına, 'sıkışmış' parlamenter sistemden, 'Milletin İradesi'ne dayalı Cumhurbaşkanlığı Hükümet Sistemi'ne geçerek, 'siyasi egemenliğimizi' daha da üst seviyelere çıkaracağız. Başta Almanya, Avrupa'nın antidemokratik uygulamaları ve Türkiye'nin aleyhine çalışan yapılara gösterilen tolerans, Türkiye'nin 'Ulusal Egemenlik' adına attığı tarihi adımlardan duyulan korkuyu da teyit ediyor. Anadolu'da heyecan yüksek 3 günlük Hatay- Mersin- Adana deneyimi, Cumhurbaşkanlığı Hükümet Sistemi'nin Türkiye'nin 'Ulusal Egemenliği' adına tarihi bir eşik olduğu konusundaki bilinç ve heyecanı bize çok net gösterdi. Gencinden yaşlısına, herkes Türkiye'nin geleceği için tarihi bir eşikte olduğumuzun farkında ve Anayasa paketini sindirmek ve anlamak adına müthiş bir talep söz konusu. Bu nedenle, siyasetçisinden akademisyene, hepimize bu tarihi eşiğin önemini ve Anayasa paketinin içeriğini anlatmak adına önemli bir görev düşüyor. 16 Nisan'da 'Evet' çıkması halinde, hazırlanacak 'uyum' yasaları da merak edilmekte. Seçim Kanunu ve Siyasi Partiler Kanunu'nu da ihmal edilmemeli.
Sivil Dayanışma Platformu'nun 51 ili kapsayacak şekilde organize ettiği 'Cumhurbaşkanlığı Hükümet Sistemi ve Anayasa Paketi' bilgilendirme toplantıları kapsamında dün Hatay'daydık; bugün Mersin, yarın da Adana'dayız. Hatay, uygarlıkların, farklı medeniyetlerin buluştuğu, halen yaşadığı, 11 bin yıllık geçmişi olan, hatta son arkeolojik buluntularda tarihi 40 bin yıl geriye gittiği değerlendirilen bir ilimiz. Toplumun her kesiminden sivil toplum kuruluşlarıyla olan beraberliğimiz yoğun bir ilgiye mahzar oldu ve Cumhurbaşkanlığı Hükümet Sistemi'nin, Türkiye için neden tarihi bir eşik olduğunu detaylı şekilde anlattık. Hatay'da karşımıza çıkan, Atatürk'ün 'Kırk Asırlık Türk Yurdu ecnebi elinde esir kalamaz' sözü, Türkiye'nin 81 ilini, kritik önemdeki siyasi model değişikliğini izah etmek adına neden dolaştığımızı bize bir kez daha hatırlattı. Hatay'ın Türkiye Cumhuriyeti'ne dahil olması sonrasında, şehre giren Türk askerini karşılayan halkın sloganı olan 'Ben sen yok, biz varız', 16 Nisan'daki referandumla önemli bir 'beraberlik' ruhu yakalamamızla birlikte, Türkiye'nin hızla hayata geçireceği demokratik ve ekonomik reformlar Avrasya'nın gücüne güç katan bir ülkesi olacağımıza işaret ediyor. Hatay'ın yeni Arkeoloji Müzesi'nde sergilenen ve 2012'de bulunmuş olan Kral Şuppiluliuma heykelinin bir elindeki kılıç ve diğer elindeki buğday başağı, uygarlıkların ve ülkelerin güvenliği ile kalkınması arasındaki ilişkiyi çok net ortaya koyuyor. Anayasa Paketi, Türkiye'nin güvenlik konseptinin güçlendirilmesi, sivil ve askeri bürokrasinin yönetim ilkelerinin revizyonu ve kalkınma sürecinin yeniden hızlandırılması adına 'tarihi' bir fırsat. Küresel sistemin sürüklendiği 'düzensizlik ve kaos' dönemine hazırlanmak adına önemli bir kavşak. Bu nedenle, 16 Nisan'a kadar bu tarihi eşiği aşmamız gerektiğini anlatmayı sürdüreceğiz. FED tansiyonu artırdı 14 gün sonra sonuçlanacak olan, FED Açık Piyasa Komitesi (FOMC) toplantısı için, daha bir hafta önce, FED yetkililerinin faiz artışına yönelik karar alma ihtimali yüzde 35 iken, bu oran bu hafta bir anda yüzde 60 ile 80 arasına sıçradı ve bu sıçrama ile birlikte, dolar-TL kuru 3.56 TL seviyelerinden, 3.70 TL seviyelerine yükselirken, euro-dolar paritesi de 1.0520 doların altında. Bölgesel FED başkanlarının açıklamaları bir faiz artışı olasılığını yükseltse de, Türkiye ile ilgili makro verilerin olumlu çıkmaya devam etmesi ve güçlü beklentiye rağmen, FED'in mart toplantısında faiz artışı kararını es geçmesi halinde, dolar-TL kurunda tekrar bir yumuşama gözlenebilir.
Grubumuzun ödüllü organizasyonu 'Sabah Yazarlar Kulübü' adına Moskova'da başarılı bir toplantıyı geride bıraktık. Rusya Dışişleri Bakanlığı Diplomasi Akademisi'nden Prof. Dr. Aslambek Mozloev'in organizasyon nedeniyle tebriklerini ifade etmesi, Türkiye- Rusya ilişkilerinde, ikili ilişkilerin stratejisinin ekonomik, siyasi ve toplumsal bazda 3 sacayağına dayalı olması gerektiği ve 'Sabah Yazarlar Kulübü'nün bu sacayağının 'sivil inisiyatif' kanadı açısından hayli önemli olduğunu vurgulaması, amacımıza ulaştığımız noktasında önemli bir ipucu idi. Türkiye-Rusya ilişkilerinin bugün ve geleceğine yönelik, FETÖ gerçeğine yönelik pek çok detaylı soruya doyurucu cevaplar verdik. 100'ün üzerinde katılımcıya, Cumhurbaşkanı Erdoğan'ın liderliğinde, Türkiye'nin diplomaside 'realizm'e, vesayetleri kırmak adına, 'Batı'ya bağımlı' bir ekonomi-politikten, kendi coğrafyasının yükselen değeri olarak, Türkiye'nin 'otonomizm'e geçişini net olarak anlattık. Türkiye ile Rusya arasında, artık 'koz'lara dayalı bir masa başı diplomasisinden, samimiyete, şeffaflığa ve karşılıklı güvene dayalı yeni bir sürece geçme kararlılığımızı vurguladık ve iki ülke arasında, enerji başta olmak üzere, ulaştırma, lojistik, perakende, turizm, finans gibi hizmet sektörlerine dayalı zenginleştirilmiş bir 'ekonomi ve ticaret diplomasisi' yürütme arzumuzu yineledik. Rus akademisyen ve gazeteciler de, bu duygularımıza aynen katılarak, Avrasya'nın geleceği açısından, iki ülkenin çıkarlarının entegrasyonu adına, ilişkilerin güçlendirilmesine yönelik adımları talep ettiklerini belirttiler. Panelistler olarak, Türkiye ile Rusya arasında zaman zaman oluşan ihtilafları, başka aktörler üzerinden değil, doğrudan çözecek konuma geldiğimizi belirtirken, toplantıya katılan Rus meslektaşlar, Türkiye-Rusya yakınlaşmasının bölge ekonomisi ve barışına ciddi katkı sağlayan, her iki tarafın da istediği bir süreç olduğunun altını çizdiler. 'Dünya Düzensizliği' için hazırlık Dünya ekonomi-politiğini 'düzenin yıkıldığı', 'düzensizliğin ve kaosun hâkim olacağı' bir dönem bekliyor. Türkiye olarak, ulusal güvenliğimiz ve terörle mücadelede Rusya'dan beklentilerimiz var. Suriye'nin geleceğinde PKK ve onun uzantısı PYD-YPG'nin söz sahibi olmasına imkân verilmemesi, ikili ilişkilerimizde önemli bir öncelik. Önemli bir ana fikir ve ortak bir menfaat alanı oluşturmayı başarmamız halinde, Rusya tarafının da 'Avrasya Birliği' talebi var. Cumhurbaşkanı Erdoğan'ın kritik önemdeki Rusya ziyareti öncesinde, 'coğrafik rekabet'ten 'stratejik ittifak'a geçiş arayışına bizzat şahit olduk.
Türkiye, 'demografik fırsat penceresi' açısından dünyanın sayılı ülkeleri arasında yer almakta. Eğitim gören ve görecek nüfusu 2030'a kadar artacak, 2050'de 92 ile 96 milyon arasında bir toplam nüfusta, 47 ile 52 milyon arasında çalışan nüfusu ile, dünyanın önceliğe sahip ilk 50 ülkesi arasında, çalışan nüfusunu 2010 ile 2060 arası en yüksek oranda artıracak 9. ülke konumunda bir Türkiye. Bu nedenle, bugünün ve geleceğin gençleri ile Türkiye'yi dünya ekonomisinde önce ilk 14, ardından ilk 12 ve sonrasında da ilk 10'a taşıyacak bir mücadele süreci yaşayacağız. Bu noktada, Türkiye, küresel ölçekte 'süper dijitalleşme'nin dünya ekonomisini etkisi altına aldığı bir konjonktürde, 18 yaşındaki gençlerin sadece seçme değil, 'seçilme' imkânına da kavuşacağı tarihi önemde bir referandumun eşiğinde. Dünyanın yoğun rekabet içindeki ekonomileri, bugün ve geleceğin gençlerinin, 'geleceğin liderleri'nin karar alma süreçlerinde daha etkin rol almaları adına önemli adımlar atarken, 18 yaşındakilere 'seçilme' imkânı sunan 'devrimsel' nitelikte bir Anayasa Paketi'ne yönelik eleştiriler beni kahrediyor. AK Parti kurulduğundan ve Türk Siyaseti'ndeki 'devrimsel' zihinsel dönüşümü tetiklediğinden bu yana, bu sürecin tartışılmaz lideri Cumhurbaşkanı Erdoğan'ın 'zihinsel vesayet'e karşı da ciddi bir mücadele verdiğini izliyoruz. Bugün ve geleceğin Türkiye'sinde, gençlerin karar alma süreçlerinde daha etkin bir rol üstlenmemelerinin 2023, 2053 ve 2071 hedefleri için en büyük tehlikeyi oluşturduğunu bilen Cumhurbaşkanı Erdoğan, 'bilgi, ilim, idrak' için fikir çilesi çekmesi gereken bir nesil adına, önemli bir çağrıda bulunuyor. Bu temel gerçek dahi, gençliğin Anayasa Paketi'ni sahiplenmelerinin önemini açık şekilde ortaya koyuyor. 'Aforizmalar'dan, gerçek bilime 'Süper dijitalleşme' çağına uygun bir 'eğitim' ve 'yargı' reformu, Türkiye Ekonomisi'nin büyüme performansını ortalama 0.7 ile 0.9 puan arasında iyileştirecek. Türkiye Ekonomisi'nin ortalama büyümesi yüzde 4.9 ise, bunu yüzde 5.6 ile 5.8 arası bir banda çıkaracak. Bu 'dönüşüm'ü, önümüzdeki 10 ile 20 yıl sonrasında, bugün olmayan mesleklerde görev alacak gençlerimizle gerçekleştireceğiz. Anayasa Paketi, Türkiye'yi sıçratacak 'zihinsel dönüşüm'ün önünü açacak bir tarihi eşik. Gençler ve 'zihni genç olanlar'ın sahiplenmeleri gereken bir değişim. Kendi tarihine, değerlerine sahip çıkan, uluslararası alandaki trendleri iyi okuyan, Türkiye'nin 'dijitalleşme' sürecini milli yazılım ve donanımla gerçekleştirecek bir nesil için, 'Evet'.
Türkiye Cumhuriyet Merkez Bankası'nın her ay düzenli olarak açıkladığı 'Reel Kesim Güven Endeksi' Hükümet'in, Ekonomi Yönetimi'nin KOBİ'lere yönelik, reel sektöre yönelik birbiri ardına aldığı tedbirlerin, 'can suyu' çalışmalarının, piyasayı hareketlendirici adımların reel sektör tarafından umut verici bulunduğunu gösteriyor. Kasımda 103.7 puan ile 'güven' seviyesinde olan endeks, aralıkta 98.4, bu yılın ocak ayında ise 97 puana gerilemiş iken, şubatta 105.3 puan ile, eylüldeki 'güven' seviyesine geri döndü. 2 ay sonra, reel sektörün yeniden 'güven' seviyesine geri dönmesinde, gelecek üç aya yönelik değerlendirmelerde, üretim hacmi ve ihracat sipariş miktarına ilişkin artış yönlü beklentilerin güçlenmesinin, iç piyasa sipariş miktarında artış bekleyen firma sayısının artmasının da etkisi önemli. Ayrıca, gelecek üç aydaki istihdam ve gelecek on iki aydaki sabit sermaye yatırım harcamalarına ilişkin artış yönlü beklentiler de güçlenmiş durumda. Eylülde 105 puan olan yatırım eğilimi 98 puana kadar gerilemiş iken, şubatta yeniden 105 puana yükseldi; ve, yine ağustosta 111 puan olan istihdam eğilimi ise, 106 puana geriledikten sonra, yeniden 111 puanı yakaladı. Bunun anlamı, Cumhurbaşkanı Erdoğan'ın 'istihdam ve yatırım seferberliği' çağrısının reel sektör tarafından sahiplenildiğidir. 'Militanlaşmış' köşe yazarlarına ve 'kriz' çığırtkanlarına en güzel cevap bu somut verilerdir. Nitekim şubatta imalat sanayi kapasite kullanım oranı da, geçen yıla göre 2 puanlık sıçrama ile 75.4'ü yakaladı ve mevsimsellikten arındırılmış veri ocak ayının da üstünde. Türk iş dünyası, iç piyasadaki siparişin toparlanması adına, Ekonomi Yönetimi'nin proaktif adımlarını canlılığa döndürmeye yoğunlaşırken, ihracata da sağlam yükleniyor. 1-21 Şubat arası 8.2 milyar dolara ulaşmış olan ihracat, 2016'nın 10.8 milyar dolarını aşacak. Reel sektörün mücadelesini motive edelim. Mega projeler uçuracak Tüm hainliklere rağmen, Türkiye'nin kararlılıkla, bir bir tamamladığı mega projelerden biri olan 3. Havalimanı, 2025'te, doğrudan ve dolaylı olarak 225 bin kişilik istihdam, 4.4 milyar dolar ek hane halkı geliri ve tek başına, Türkiye'nin GSYH'sına yüzde 4.9 katkı sağlayacak. Her şey yolunda giderse, 2025'te 35.5 milyon iç hatlar, 85 milyon dış hatlar olmak üzere, 120 milyon yolcuya hizmet verecek. İstanbul dünyanın vazgeçilmez havayolu 'hub'ı olacak. O halde, 17 Nisan'la birlikte yakalayacağımız 'take-off'a kilitlenelim.
Ekonominin yarısı psikoloji ve algıdır. 15 Temmuz gibi ağır bir siyasi ve toplumsal travmayı geride bırakan Türkiye Ekonomisi, ekonomik reformların güçlendirdiği makro ekonomik yapının sağladığı ivme ve ardı ardına hayata geçirdiği mega projelerle, hareket kabiliyetini tartışmasız kanıtladı. Türkiye'nin yeniden 'güçlenen' algısını örselemek adına, sonbahar ile birlikte, tüm terör örgütlerinin işbirliği halinde eylemlerini arttırdıklarına şahit olduk. Eş zamanlı olarak, Türkiye'nin uluslararası derecelendirme notları düşürülerek, siyasi terör odaklarının saldırılarına 'ekonomik terör'le de destek verilmeye çalışıldı. Tüm bu hain yapının çembere almaya çalıştığı Türkiye, Hükümetiyle, güvenlik birimleriyle, Ekonomi Yönetimi ile, aralıksız bir mücadele ile, proaktif adımlarla, terör yapılarına geri adım attırdı ve kararlılığını bir kez daha kanıtladı. Ortaköy saldırısının faalinin yakalanması, yurt genelindeki terör operasyonlarıyla pek çok saldırının önlenmesi, teröre nefes aldırılmaması, Fırat Kalkanı'nın başarıyla tamamlanması; Türkiye'ye ve bölgeye çok büyük zararlar vermiş olan Obama döneminin kapanması, yeni ABD Başkanı Trump'la birlikte Türkiye-ABD ilişkilerindeki hızlı toparlanma; Çanakkale 18 Mart Köprüsü ve İstanbul için 3 katlı tünel projesine yüksek düzeyde uluslararası yatırımcı ilgisi, 'çökeceği' iddia edilen Türkiye Ekonomisi'nin yoluna kararlılıkla devam etmesi, Türkiye Ekonomisi'nin küresel algısını yeniden güçlendirmiş durumda. Siyasi alandaki kararlılık ve Merkez Bankamızın proaktif adımları ile birlikte, 11 Ocak'ta yüzde 11.55 olan 2. el faiz, bugün 11.20'nin altında; dolar kuru 3,94 TL'yi aşmış iken, 3,62 TL'nin altını gördü. Uzmanlar, 3,5935 TL'nin kırılması halinde, dolar kurunda 3.5 TL'ye kadar çekilme bekliyorlar. Referandum sonrası dolar 3 TL TL, şubatta önde gelen pek çok gelişmekte olan ekonominin para birimi arasında en güçlü performansı gösteren para birimi oldu. Mart ortasında gerçekleştireceği toplantıda faiz artırabilecekleri sinyali veren ABD Merkez Bankası (FED) yetkilileri, euronun dolar karşısında 1.08 dolara yakın bir seviyeden 1.06 doların altına gerilemesine sebep olmuşken, aynı dönemde, dolar-TL kurunun 3.87'den 3.62 TL'ye gelmiş olması, Türkiye'nin güçlenen algısının piyasalardaki etkisini teyit ediyor. BlueBay Varlık Yönetimi'nin Kıdemli Ülke Stratejisti Timothy Ash, referandum sonrasında siyasi istikrarın devam etmesiyle, dolar kurunun yeniden 3 seviyelerine gerileyebileceğini belirtmiş. Bu tespitleri not alalım.
Bir noktayı belirtmemde yarar var; 2030, 2050 Türkiye'si için gönlümden esas geçen 'yepyeni' bir anayasa. Bununla birlikte, 'yepyeni' bir anayasa ve onun devamı olarak, Türkiye Ekonomisi'nin kurumsal yönetişime yönelik 'yepyeni' bir bakış açısının oluşturulması adına, 16 Nisan'da oylayacağımız 'Anayasa Paketi' tarihi bir eşik ve her bir seçmen olarak, Türkiye'nin geleceği adına üzerimizde önemli bir sorumluluk var. Referandumda 'evet' diyerek, bürokrasiye, kamu yönetiminin iş yapma biçimine öyle bir 'devrimsel' bakış açısı kazandıracağız ki, Türkiye Ekonomisi'nin hızlanmasını sağlayacak reformların önü açılmış olacak. Yeni 'büyüme modeli'nden 'yatırım ortamının iyileştirilmesi'ne, etkin istihdam piyasasından 'yüksek teknoloji odaklı ar-ge' hamlesine kadar, 17 Nisan'dan itibaren 'siyasi istikrar'ı kalıcı kılacak kritik önemde bir adım atacağız. Uluslararası Para Fonu (IMF) uzmanlarının Ocak 2011'de yayınlanmış ve 1960 ile 2004 arası 169 ülkeyi dikkate alarak hazırladıkları çalışma, siyasi istikrarsızlığın ülkenin ekonomik büyümesini yıllık bazda 2.4 puan negatif yönde etkileyebildiğini gösteriyor. Bunun anlamı, yüzde 5 büyüyebilecek bir ülkenin, siyasi istikrarsızlık yüzünden bunun yarısını kaybetmesi anlamına gelmekte. 1991ile 2002 arası, kurulan ve bozulan koalisyonlarla, hem siyasi, hem de ekonomik istikrarsızlıklarla dolu bir dönemi yüzde 2.9 büyüme ile tamamladık. Bu oran, 1939 ile 1950 arası, 2. Dünya Savaşı ve Soğuk Savaş'ın başladığı dönemdeki yüzde 2.6'lık büyümeden sonraki en kötü büyüme performansı. Oysa Türkiye 1990'lı yılları ortalama yüzde 5 büyüme ile tamamlayabilmiş olsaydı, bugün konuştuğumuz Türkiye Ekonomisi 1.3 trilyon dolarlık bir büyüklüğe ve 16 bin doların üzerinde kişi başı milli gelire işaret ediyor olacaktı. Ekonomik reformlar için 'Evet' 2003-2006 döneminde, tarihi ölçekte ekonomik ve siyasi reformlara imza atmış AK Parti hükümetleri ile, Türkiye Ekonomisi yüzde 7.4'lük büyüme ile rekor kırdı ve bu büyümenin yarısı özel sektör yatırım hamlesi sayesinde oldu. Ne acıdır ki, Danıştay Saldırısı'ndan 15 Temmuz hainliğine, bizi kıskaca almaya kalktılar. 17 Nisan sabahı, 'Anayasa Paketi'nin hayata geçmesi ile gerçek fonksiyonlarına kavuşmuş bir 'Parlamento' ve kurumsal yönetim ilkeleri ile hız kazanmış bir 'Yürütme' ile birlikte, Türkiye yeni bir reform ve yatırım hamlesi dönemine girmiş olacak. Umudum, eski vesayet döneminin zihinsel tuzağına düşmüş insanlarımızın 'Stockholm Sendromu'ndan kurtulmaları. 'Yatırımcı Dostu' Anayasa Paketi'nin yararlarını anlatmayı sürdüreceğiz.
Öğretim müfredatı gereği çocuklara konular anlatılır, ardından sınav yapılır. Çocuk sınava girer; ya şıkları işaretler ya da klasik yöntemle cevapları yazar. Bu yıllardır böyle. Adeta değişmeyen kurallar silsilesi. Ama biraz değişiklik şart çünkü başarı böyle ortaya çıkar. Yani çocuğa sormak yerine ona soru sordurarak cevapları buldurmak hem bilginin kalıcılığını sağlar hem de özgüveni artırır. Özgüvenin özellikle nerede işe yaradığını söylemeye gerek var mı? Fikir güzel ama bir de bunu sağlam bir kalite derecelendirme kuruluşunun onaylaması gerekiyor. Öyle azıcık bundan, biraz da şundan olsun diyerek model uydurulamaz! Çünkü burada mevzubahis edilen çocuklar. Bilirsiniz, bizde özellikle eğitimdeki yeniliklerin, modellerin denenmiş ve kabul görmüş olması lazım. Aileler en çok buna dikkat ediyor. Peki, elimizde şu an ne var? Öğrendiğim kadarıyla Yön Koleji'nde gelecek eğitim-öğretim dönemiyle beraber yepyeni bir program uygulanacak. Bu cesur yeniliğin adı YÖNX Eğitim Modeli. 85 ülkede 5 bin 400 eğitim kurumuyla işbirliği yapan kalite ve akreditasyon kuruluşu Pearson onaylı. Bu eğitim modelini, kolejin kurucusu Miran Bacgeroğlu ile konuştuk. Bu modelin sundukları arasında dikkat çekenler çok. Her şeyden önce çocukların akademik ve sosyo-kültürel potansiyelinin ortaya çıkarılması amaçlanıyor. Soru sordurarak öğretme yöntemi bunlardan yalnızca biri. Modelin aşamalarından, Challenge-Q adını verdikleri temel uygulamayla çocuğun bilgisine meydan okuması ve kendini zorlaması hedefleniyor. Çocuğa sürekli sorular yöneltiliyor, öğrenme güdüsü harekete geçiriliyor. Çağı yakalamak Modelde şöyle bir yöntem uygulanıyor: Mesela Almanya'nın nerede olduğunu öğrenmek isteyen çocuk Almanya tarihini de öğreniyor; bilime katkılarını da biliyor, sanatını, edebiyatını da okuyor. Öyle yığma bilgilerle değil. Çocuk bunları grup halinde araştırma yaparken buluyor, öğreniyor. Bu kadar olur mu demeyin. Olur. Eğer çocuğa cevapları hemen verirseniz onun öğrenme isteğine ket vurursunuz. Gerisi "kopyala yapıştır" olur ve bu böyle sürer. Burada esas ilke kalıcı öğrenme... Çocuğun temeli güçlenince başarı da sıralanıyor. Nerede işe yaradığını söylememe gerek var mı derken bundan bahsediyordum. Dahası anaokulunda yabancı öğretmenlerle İngilizce eğitimi ve ilkokullarda bilinçlendirme atılımları gerçekleşiyor. Yüzde 100 İngilizce eğitimle beraber 4. sınıfta ikinci yabancı dil Fransızca ekleniyor. Bunun yanında anaokulundan itibaren robotik ve kodlama dersleri var. Hep derim, çağı yakalamak gerek diye. Bence, bu tam da böyle bir atılım.
ÖSYM'nin geçtiğimiz yıllarda YGS ve LYS olarak iki aşamada yaptığı üniversiteye giriş sınavı bu yıl tek aşamalı olacak. Sınavın adı YKS (Yükseköğretim Kurumları Sınavı) oldu ve uygulamada da bazı değişikliklere gidildi. Temel Yeterlilik Testi, Alan Yeterlilik Testi ve Yabancı Dil Sınavı olmak üzere üç oturumda yapılacak sınavı ve üniversiteye girişte yeni sistemi değerli dostum, Uğur Okulları Genel Müdürü Nevzat Kulaberoğlu ile değerlendirdik. Sınavın ilk aşamasında süre 135 dakika olacak ve TYT'de Temel Matematik ile Türkçe'den 40'ar, Fen ve Sosyal Bilimler'den 20'şer olmak üzere toplamda 120 soru sorulacak. Tek kitapçık ve tek cevap kâğıdı verilecek. TYT'de muhakeme, akıl yürütme, okuma, anlama, kavrama ve dil hâkimiyeti ile temel matematiksel ilişkilerden yararlanmanın ölçülmesi amaçlanacak. Tüm adaylar bu sınava girmek zorunda. Adayların TYT'den önlisans tercihi yapabilmesi için 150, lisans tercihi yapabilmesi için ise 180 baraj puanını geçmesi gerekiyor. Tercih dönemi AYT, MEB lise müfredatı esas alınarak hazırlanan sorulardan oluşacak. Tek kitapçık verilecek bu oturumun süresi 180 dakika olacak. Toplam 4 testin her birinden 40'ar soru sorulacak. Adaylar tercih doğrultusunda bu testleri cevaplayacak. Sınavın üçüncü oturumu olan Yabancı Dil Sınavı'nda ise 80 soru olacak. Bu yıl TYT'ye 2 milyon 322 bin 421, AYT'ye ise 1 milyon 982 bin 669 kişi aday başvurdu. YKS'nin, üst üste yapılan birçok değişiklik nedeniyle önceki yıllara göre daha stresli geçmesi muhtemel. Tüm adayların girmesi, değişikliklerin getireceği yıpranmayı engellemesi ve ikinci oturuma olan motivasyonu düşürmemesi adına TYT oturumunun kolay, AYT oturumunun ise bilgiyi ölçmeye dayalı ve TYT'ye göre zor olacağı öngörülmekte. Tercih dönemi, eski sistemin ve puan türlerinin farklılaşmasından kaynaklı üniversite ve bölümlerin taban puanlarının net olarak bilinmemesi nedeniyle, önceki yıllara göre daha zor geçecek. Temel kıstas yine başarı sırası olacak gibi. İstediği puanı alamayan önemli bir grup yeniden hazırlanmak isteyebilir. Ancak sınav sisteminde değişiklik yapılmayan dönemlerde bile, yeniden hazırlanan öğrencilerin puanlarındaki artışın yüzde 5-10 arasında olduğu bilinmeli. Adayların bu yıl yerleşmek için yeterli çabayı göstermeleri gerek.
Okan Üniversitesi, her yıl düzenlediği Büyük Rehberlik Buluşması'nda Türkiye'nin dört bir yanından rehber öğretmenleri Antalya Marco Polo Tatil Köyü'nde ağırladı. 627 rehber öğretmen buluşmada "Üniversiteye girişte yeni sistem ve tercih krizini fırsata dönüştürmek" paneliyle üniversite tercihleri konusunda farklı yaklaşımları tartıştı. Ben de konuşmacı olarak katıldım. Bu önemli konuyu değerli kardeşim Okan Üniversitesi Aday İlişkileri Müdürü Servet Gülsüm Şirin ile masaya yatırdık. Sınav sisteminin değiştiği yıllarda, tercihlerde belirsizlik artar. Hele hele bu yıl olduğu gibi tüm parametreler değişmişse belirsizlikler daha derinden yaşanır. Sıcak bir ağustos bizleri bekliyor. Biz eğitim ve sınav uzmanları bu tür belirsizliklerin olduğu anlarda krizi derinleştirmek yerine, çözüm önerileri sunmalıyız. Zaten tercih denen şey, nokta atışı yapacağımız ince hesaplar peşinde koşulan bir durum da olmamalı. İktisat teorisyenlerinin çoğu tercihi, özgürlük olarak tanımlamış. Konumuz iktisat teorisi değil belki, ancak mesleki tercihler kesinlikle özgürce yapılmalı. Tercih dönemi biz eğitimciler için de ilginç gözlemler yapabildiğimiz bir süreç. Üzülerek söylemek gerekir ki, pek çok aday karar aşamasına ramak kala dahi ne yapacağını bilmiyor. Tercihin en kolay tarafı teknik boyutu. Geçen yıla kadar, adayların puanları belli, sıraları belli, hangi bölümün az çok hangi sıra veya puanla öğrenci alacağı belliydi ve bu sınırlar içinde tercih yapılıyordu. Ancak bu yıl geçen yıldan kalma bilgilerin referans olması neredeyse imkânsız. Teknik tercih yapmakla yetinen aday için aslında zor bir yıl. Esnek bir sıralama Yoksa tercihin insani ve psikolojik yanını dikkate alan için bu yılla geçen yılın farkı da yok sayılır. Bu durumu şans olarak da görebiliriz. Puan ve sıraların içinde kaybolmadan özgürce tercih yapabilirler. Peki ne yapmalı? Bu sistemin belirsizliklerini aşmanın bir sırrı yok mu? Var!.. İnce hesapların peşine düşülmemeli. Geçmiş yıl hangi bölüm nereden almış, hangi üniversite tabanını neyle kapatmış... Bu soruları bir yana bırakmalı. Adaylar en çok istediğinden daha az istediğine doğru 10, 20, 30, 50, 100 kaç bölüm yazabiliyorsa yazmalı; sonra 24'e inmeli. Hangisini kazandığında aklı bir alttaki tercihte kalmayacaksa onu üste yazmalı. Her kriz, bir fırsatın da habercisidir, adaylar krizi fırsata dönüştürmeli. Esnek bir sıralama işleri kolaylaştıracaktır. Adaylar kendini, bölümleri tanıyarak en son da üniversiteleri tanıyarak tercihlerini yapmalı. Biz rehber öğretmenler de bu yolda onlara ışık tutmalıyız. Belki de bu yıl ilk kez sıraların ve puanların darlığından kurtulup istek ve yeteneklere göre tercihler yapılmasını sağlayabiliriz.
Franchising bir sistem. Markanın imtiyaz hakkı sahibinin, belirli süre, koşul ve sınırlar içinde, işin yönetim ve organizasyonuna ilişkin sürekli disiplin ve destek sağlayarak, belirli bir bedel karşılığında, bağımsız yatırımcılara sistem ve markasını kullandırmasına dayanan, uzun vadeli ve sürekli bir iş ilişkisi... Franchise, başarılı bir iş fikri etrafında toplanmış küçük girişimcilerin, büyük firma gibi davranmasını sağlar. ABD'de doğan franchise sistemi, verimli ve kârlı oluşu sayesinde hızla dünyaya yayıldı. Sistemi kullanan markalar rakiplerinin çok önüne geçti. Yarış artık franchise markalar arasında yaşanıyor. Markalarla büyüyen yeni nesil alacağı markada, büyüklük ve yaygınlık arıyor. Franchising, riski az ancak maliyeti yüksek bir sistem. Girişimcilere güvenle yatırım yapma imkânı sunuyor. Kurdukları işte başarıyı garantili yollardan sağlamak isteyen girişimciler, bu sisteme yönelebiliyor. Ana şirket sahibine (franchisor) yapılan ödemeler, başlangıçta denenmiş bir işin ön yatırımından daha çok görülebilir. Ancak, denenmemiş bir işe girişildiğinde, hata bedellerinin toplamından daha az olabilir. Bu nedenle de, özellikle eğitim sektöründe sistem girişimcilere cazip gelebiliyor. Alanında uzman öğretmenlerle öğrencileri giriş sınavlarına hazırlayan ve anaokulundan liseye kadar öğretim yapan kurumlar, bu yıl da büyümeye devam edecek. Eğitime talebin düşmeyeceği düşünüldüğünde, yapılan yatırımın 5 yılda maliyetini çıkarması, eğitim alanını yatırımcılar için cazip kılıyor. Ülkemizin geleceğini şekillendirecek yeni nesillerin yetiştirilme görevi okulculuğa emanet. Bu yüzden özel okulculuğun gelişmesi çok önemli, bunu da franchise sistemi ile zincir okulların çoğalması sağlayacak. Konuyla ilgili olarak, BİL Okulları Genel Müdürü Orhan Dağhan ile görüştüm. Eğitimde eşitliğin yolu Ülkenin her bölgesinde yaşayan çocuklarımızın aynı koşullarda eğitim görmesi belirli standartların uygulanmasını zorunlu kılar. Peki, bunu nasıl sağlayacağız: Franchising sistemi ile... Eğitim yatırımcılarının dikkat etmesi gereken en önemli şey, özel okulların hızla büyüdüğü bu dönemde kaliteyi düşürmeden, anne ve babaların endişelerini karşılayacak ve tüm ülkede sistemi uygulayabilecekleri büyük ve güçlü bir markayı seçerek yatırım yapmaları. Hizmet içi eğitimle tüm franchising okullarının öğretmen ve idari kadrolarının hem meslekî hem de kişisel gelişimlerinin desteklenmesi bu sistemin artılarından... Genel merkezin uygulama, sistem ve alt yapı standartlarını profesyonel bir kadroyla 360 derece denetleyip, marka sistemini geliştirmesi yine franchise modeli ile mümkün... Kısacası, eğitimde yenilikçi, inovatif, farklı yaklaşımları teknoloji ve bilim ile birleştirmek paylaşımla, araştırmayla, dünya eğitim literatürünü incelemekle mümkün olacak. Bunun kaliteli ve kısa yolu ise, franchise sistemi ile önem kazanıyor.
Sınavla öğrenci alacak liselerin açıklanmasıyla öğrenciler, veliler ve eğitim dünyasında tartışmalar başladı. Önceki yıllarda yüksek puanla öğrenci alan köklü okulların, liste dışı kalması tepkilere neden oldu. Yeni liseye giriş sistemine göre isteğe bağlı sınava girilecek. Bin 366 okula, 126 bin 510 öğrenci yerleştirilecek. Her ilde fen, meslek ve imam hatip lisesi bulunurken, 34 ilde Anadolu lisesi yok. Bu iller bir kez daha gözden geçirilmeli. Bir milyon 192 bin 8'inci sınıf öğrencisinin yaklaşık yüzde 11'i sınavla liseye girebilecek. Ülke genelinde 309 fen, 89 sosyal bilimler, 222 Anadolu lisesi, 297 Anadolu imam hatip, 449 mesleki ve teknik Anadolu lisesine girilecek. Sınava 850 bin dolayında öğrencinin başvuracağını düşünüyorum. Şu anda kimse önünü göremiyor. Özellikle köklü liselerin olmaması, velileri özel okullara yönlendirebilir; tercih döneminde birçok okulun kontenjanı boş kalabilir. Spor, güzel sanatlar, turizm ve sağlık meslek liseleri değerlendirilmemiş. Mesleki ve teknik lise seçimlerinde ise, sektör ilişkileri dikkate alınmış. MEB'in kriterlerini de sizinle paylaşmakta yarar var. Fen ve sosyal bilimler liselerinin hepsi alındı. Eğer fen ve sosyal bilimlerdeki öğrenci oranı, o ildeki öğrencinin yüzde 10'unu karşılıyorsa başka okul eklenmedi. Ancak, o ilde yüzde 10 kriterine yaklaşılmamışsa, Anadolu liseleri ile kota dolduruldu. Bazı illerde fen ve sosyal bilimler yüzde 10'u doldurduğu için köklü okullar listeye ilave edilemedi. Bu karar gözden geçirilmeli. Köklü okulların, eğitimimizin lokomotifi olduğunu görmezden gelemeyiz. Sınav zor olacak Sınavda, en üst gruptan yaklaşık yüzde 10 öğrenci seçilecek. Sorular zor olacak ve öğrencilerin yüzde 50'sine, 60'ına hiç hitap etmeyecek. Bu da çok doğal, çünkü üst grup öğrenci seçilecek. Bu sınavın sonuçlarına bakıp da "şu kadar öğrenci sıfır çekti" demek doğru olmaz. Sınav seçme amaçlı, beceriler ve gerçek yaşama dair bilgiler ölçülecek. Ezber bilgi istenmiyor, analitik düşünme bekleniyor. Türkçe'de, kitap ve gazete okuyan öğrenci başarılı olacak. Dil bilgisinin metindeki işlevine odaklanılacak. Okuma parçaları uzun olacak. Öğrenci okuduğunu da analiz edecek. Matematikte, ezberlenmiş bilgi olmayacak. Gerçek hayatta kullanımına uygun problem tasarımlarıyla ölçme yapılacak. Fende ise, yaşam becerisine vurgu yapılacak. Listelerin güncellenmesi gerekiyor. Aksi halde Anadolu liselerine yığılma olabilir. Özel okullara yönlenme yoğun olursa, bu yükü kaldırabileceklerini zannetmiyorum. Bu konu MEB tarafından tekrar değerlendirilmeli.
Yetenek konusu, son yıllarda popüler. Yetenek deyince de daha çok hep üstün zekâlı çocuklar akla geliyor. Oysa konu ele alınırken sadece elit bir gruba odaklanmamak gerek. Tüm çocukların yeteneklerini kendi içinde değerlendirip onları geleceğe hazırlamak eğitim sisteminin temel sorumluluklarındandır... Konuyu, Marmara Üniversitesi Atatürk Eğitim Fakültesi Öğretim Üyesi Dr. Oktay Aydın ile değerlendirdik. Bir ülke için en büyük sermaye insan yeteneğidir. Eğitim sistemimiz ne yazık ki çocukların yeteneklerini etkili şekilde değerlendirebilecek bakış açısına sahip değildir. Ülkemizde, anaokulundan liseye yaklaşık 18 milyon çocuk olduğu düşünülürse, bu sermayenin cömertçe harcanmasına izin verilmemeli. Acilen bir yetenek yönetimi politikası geliştirilmeli. "Yetenek yönetimi" politikası geliştirilirken, kavramların doğru anlaşılması gerekir. Bu noktada, birkaç kavramsal karmaşaya açıklık getirmekte yarar var. Yetenek kavramı ile doğuştan getirdiğimiz ve fırsat verildiğinde, yapma ihtimalimiz olan her şeyi kastediyoruz. Bir anlamda potansiyel dediğimiz şey bir yetenek havuzudur. Beceri ise, yeteneklerimizden açığa çıkıp ürüne dönüşenlere diyoruz. Şöyle ki, doğuştan getirdiğimiz yüzme, bisiklete binme gibi yatkınlıklar potansiyel yeteneğimizi gösterirken, denemeler yaparak yüzmeyi ve bisiklete binmeyi başardığımızda artık bu potansiyel yatkınlıklar beceriye dönüşür. Diyebiliriz ki, bir insanın yeteneklerini, becerileri kadar gözlemleyebiliriz. Mutlu ve başarılı çocuk Bu kavramlarla birlikte kullanılan üçüncü bir kavram da, ilgidir. İlgi, yeteneklerimizin yansıdığı belirli faaliyet alanlarından hoşlanma düzeyimizi ifade eder. Yüzme ve bisiklete binme becerilerine sahip olmak için bu faaliyetlere ilgimizin yüksek olması gerekmez. Dolayısıyla, belirli alanlarda yeteneğimiz yüksek, ilgimiz düşük ya da yeteneğimiz düşük, ilgimiz yüksek olabilir. Yetenek alanında tartışılabilecek bir diğer konu da, üstün yetenek ile baskın yetenek kavramlarıdır. Üstünlük, bir yetenek alanıyla ilgili becerilerde yaş grubuna göre daha yüksek performans göstermeyi ifade eder. Baskınlıktan ise, bireyin kendi içindeki yetenek sıralamasında en üstte olanı anlarız. Bu açıdan bakıldığında, hepimizin yetenek alanları güçlülük düzeyine göre sıraya sokulduğunda, en üstte kalan bir ya da birkaç yetenek alanında baskın olduğumuz söylenebilir. Eğitim kurumları, çocukların yetenek alanlarının tespiti, açığa çıkarılması ve eğitimle desteklenmesinde özgün modeller geliştirmelidir. Eğitim sistemi, yetenek odaklı yapılandırılırsa, hem çocukların bireysel mutlulukları artacak hem de okulda yaşanan sorunlar azalacak. Ayrıca, mesleki kariyerler açısından daha etkili sonuçlar alınacak. Şüphesiz ki, ülkede mutlu ve başarılı bireyler artarsa, çok daha güçlü ve heyecan verici yarın hayalleri kurmak mümkün olacak.
Bir kitabın somut olarak ortaya çıkıp öğrenciye ulaşması belli aşamaları gerektiriyor. Öncelikle yazarlar, büyük çaba ve uzun araştırmalar sonucu kitabı ortaya koyuyor. Kitap hazırlanırken öğretim programlarındaki kazanımlar, MEB'in veya ÖSYM'nin yaptığı sınavlar en ince ayrıntısına kadar inceleniyor. Dizgi aşamasında kitabın sayfa düzenine, görsele dayanmasına, öğrencinin kolay öğrenmesini sağlamasına dikkat ediliyor. Bu konuyu, Limit Yayın Grubu Editörü Feyzullah Çelikbağ ile değerlendirdik. Kitap, dizgiden sonra öğretmenlerden oluşan bir komisyonca inceleniyor, soru bankası ise ayrıntılı şekilde çözülüyor. Kitapta yer alan yazım, noktalama ve akademik hatalar düzeltiliyor. Buna "kırmızı kalem aşaması" denir. Ardından kitaplar öğrencilere çözdürülüyor; böylece öğrenciye uygunluğu da denetleniyor. Bu aşamadan sonra kitabı yazarı kontrol edip editör ve dizgi şefine teslim ediyor ve matbaaya gönderiliyor. Günümüzde eğitim-öğretimin amacı, bilgi vermenin ötesine geçti. Artık sadece bilen değil, bilgiyi kullanabilen bireyler yetiştirmek gerekiyor. Yenilenen öğretim programları bu amaçla düzenleniyor. Sınavlarda da sadece bilgi değil, bilgiyi kullanabilme becerisi ölçülüyor. Nitekim MEB'in ve ÖSYM'nin yayımladığı örnek soru tiplerinde bu durum açıkça görülüyor. Yeni anlayış şekli Fen bilimlerinde deneysel çalışmaların önemi arttığı için değişkenler arasındaki ilişkinin kurulması isteniyor. Böylece öğrencinin yorum gücü önplana çıkarılıyor. Bu bilim insanlarından istenen özelliktir. Özellikle matematik branşında görsellik ağır basıyor; şekilli ve tablolu mantıksal sorular ön plana çıkıyor. Bu soru tipleri adayların bilgiyi kullanıp sonuca ulaşabilme, mantıksal çıkarımlarda bulunabilme, yorumlama ve akıl yürütme becerilerini tartıyor. Bence, yayın grupları öğretmen kadrolarıyla eğitim-öğretim programını, programın kazanımlarını ve amacını doğru biçimde yansıtmalı. Özellikle, öğrencilerin eleştirel ve yaratıcı düşünme becerilerini geliştirecek soru tiplerini üretmeye gayret etmeli. MEB ve ÖSYM, son zamanlarda hazırladığı sorularda özellikle matematik, fizik gibi branşlarda uluslararası sınavları dikkate alıyor. Yayıncılar da bu sınavları sürekli takip etmeli. Hazırlanan soru ve etkinlikler de eleştirel düşünme becerilerini geliştirecek şekilde üretilmeli. Önemli olan, eğitim ve öğretimde çağın gereklerini yakalayabilmektedir. Bunun için eğitim-öğretimdeki tüm gelişmeleri yakından izlemek gerekiyor. Hazırlanan ürünlerin içerik açısından siyasi, dinî ve etnik bakımdan herhangi bir görüş ve düşünceyi yansıtmamasına özen gösterilmeli. Kitabın içeriği, sadece kazanımların ölçülmesini kapsamalıdır.
Anne-babalar çocuğun mutlu olmasını isterken gerçekten ne istediklerini iyi bilmek zorundadır. Örneğin mutluluğu para kazanmak olarak algılıyorsak çocuğun meslek seçiminde, yeteneğine bakmadan, maddi kazancı yüksek olanlara yönlendiririz. Yine mutlu olmak, sınavlardan yüksek puan alıp, okul başarısına eşdeğer tutulursa yaşamı bir bütün olarak göremeyiz. Öyleyse nedir mutluluk? Mutlu çocuk kimdir? İşte bu soruyu, değerli dostum Yaşama Sanatı Atölyesi Kurucusu NLP Uzmanı Emel Algül'e sordum. Mutluluk; bir istek, özlem yerine geldiğinde duyumsanan sevinç olarak tanımlanıyor. Bu bağlamda şöyle bir soru akla gelebilir: Mutluluk her an hissedilen bir duygu mudur? Tanıma göre bir istek vardır ve o istek elde edildiğinde mutluluk hissedilir. Bu durum sürekli olacak bir şey değildir ve sonuç odaklı bir bakış açısını gerektirir. Oysa süreçte ne yaptığımız daha önemlidir. O nedenle amaç mutlu olmaktan çok "iyi hissetme hali" olursa istek yerine gelmediğinde de iyi hissetme halimiz devam edecektir. Çağlar boyunca "iyi hissetme, huzur hali", "kendini tanıma hali" ile eşdeğer görülmüştür. Kendini tanıma ve keşfetmede ise öğrenme çok önemlidir. Çocuğun aldığı eğitimde, öğretmen ve anne-baba desteği onun kendini keşfetmesine hizmet etmelidir. Başarı, okul başarısından çok yaşam başarısı olarak algılandığında çocuğa aldığı nottan ziyade iyi hissetme halini destekleyecek, bu gün ya da bu anlatılanlardan "ne öğrendin" sorusu sorulacaktır. ADIM ADIM MUTLULUĞA Mutlu çocuk dolayısıyla mutlu bireydir. Yaşamı iyi ya da kötü diye kategorize etmeyen, iyide "ne yapması" gerektiğini, kötüde ise "ne yapmaması" gerektiğini öğrenebileceğini bilendir. Her durumu kendini keşfetmek ve tanımak için bir fırsat olarak görendir. Aynı düşünceye sahip olmasa da, barış içinde yaşayabilen, özsaygısı ve özgüveni yüksek insan demektir. Ürün ekilen tohumla ve hazırlanan yakın çevre şartlarıyla doğru orantılı gelişir. Anne-baba ve öğretmen tutumları, çocukla etkileşimleri, çocuğun özünü, kişiliğini, yaşama bakış tarzını biçimlendiriyor. Çocuğun eğitiminin, onu sadece bilgi sahibi yapmak ve sınavlara hazır hale getirmek olmadığını bilmek gerekiyor. Okul başarısına odaklı ilişkide, anne-baba ve öğretmen çocuğa "ne kadar başarı, o kadar sevgi" mesajı verir. Koşullu sevgi ise çocukta öz-değer ve kendine saygı ve özgüven problemi yaratır. Okul başarısı mesleki başarının, sağlıklı bireysel ve sosyal ilişkiler kurabilmenin garantisi değildir. Öğrenme ve gelişim temelli ailelerde çocuğun hatalarından ders çıkarması, yeteneklerini keşfetmesi, öğrenmesine fırsat verilmesi, çocuğa nasihat vermek yerine model olmak esastır. Soru sorulduğunda sadece doğru cevaplara odaklanmayan dolayısıyla hata yapmaktan korkmayan, yaratıcı çocuk yetiştiren aile aynı zamanda onun "iyi hissetme" haline de yatırım yapan aile demektir.
Yurtdışı eğitimde, ihtiyaç analizi çok önemli. Ne hedefliyorsunuz; ne yapmak istiyorsunuz? Yurtdışı danışmanları, ilk adımda karşısındaki kişiyi tanır; ne istediğini, hedeflerini ve neden bu eğitimi almak istediğini öğrenir. Hem öğrenci, hem aile iki tarafın da beklentileri farklı olabiliyor. O nedenle uzlaşmacı olmaları gerek. Yurtdışı eğitim için, herkesin aldığı karardan mutlu olması önemli. Bu konuda aklımda olanları değerli arkadaşım EgitimAl Yurtdışı Eğitim Danışmanlık Hizmetleri çalışanlarından Nuray Namdar'a sordum. Ortaöğretim, lise ve üniversite eğitimleri, dil eğitimi, diploma ve sertifika programları, yaz okulları, mesleki dil programları gibi birçok program seçeneğine sahipsiniz. Her programın kendine göre başvuru süreci var. Dikkat etmek gerekiyor. Yani bir danışmana gelip "Haftaya X ülkede şu eğitimi almak istiyorum" ya da "Çocuğumu göndermek istiyorum" deme şansınız maalesef yok.. Bu düzenli izlenmesi gereken bir süreç. Sürekli değişen eğitim sisteminden kaygı kaynaklı, son dönemde yurtdışında lise ve üniversite eğitimine ilgi artıyor. Üniversite için; Kanada, ABD, İngiltere, Avustralya, İrlanda, Polonya ve Almanya; Lise eğitimi içinse Kanada en çok tercih ediliyor. Bu ülkelerdeki üniversitelerin denkliğini YÖK tanıyor. Ancak, yine de bir kez daha YÖK'ten bilgi alın. Tek bir sınava bağlı kalmadan; IELTS ve TOEFL skoruna sahipseniz direkt, değilseniz şartlı kabulle kaydınızı yapabilirsiniz. İngilizceyi ilerlettiğinizde akademik programa yılda birden çok başlangıç imkânı ile başlayabilirsiniz. Yurtdışı üniversitelerin, birçok bölümünde okuma ve staj imkânı da var. Yurtdışında staj kariyerinize olumlu etki yapacaktır. Yeni alternatifler Türkiye'de İngilizce olan bölümlerin hazırlığını yurtdışında da okuyabilirsiniz. Böylece iş İngilizcenizi de geliştirirsiniz. Ufkunuz genişler, hayata ve olaylara bakış açınız değişir. Özgüveniniz artar ve iş bulmanız kolaylaşır. Uluslararası arkadaşlar edinirsiniz. Yurtdışı eğitim ayrıca yabancı dili konuşma yeteneğinizi artırır. Özellikle IELTS, TOEFL ya da PTE gibi sınavlarda yabancı dili akıcı konuşma önemli. Yurtdışında lise eğitimi de son yıllarda çok yaygınlaştı. Özellikle Kanada'daki liselerin hepsi MEB onaylı olduğu için ilgi çok yüksek. Ara dönemde bile Kanada'da lise eğitimine başlayabilirsiniz. Yabancı öğrencileri ülkemize çekmek ve yurtdışında eğitim gören Türk öğrencileri ülkeye geri döndürmek amacıyla 2013'te çıkan bir yasa ile yurtdışında lise bitirenlerin Türkiye'de sınavsız üniversiteye girmesi mümkün oldu. Bu kolaylık sayesinde yurtdışı liseler daha da tercih edilmeye başlandı. İşte, size yurtdışı eğitim dünyası.
Özel okullar hızla büyürken rekabette kaliteyi düşürmemeye özen göstermeli. Bana göre, bir okulda başarı, öğrencinin bulunduğu seviyeden daha yukarıya çıkarılmasıdır. Özel okullarda erken kayıt dönemleri başlarken, devlet okulları için de aileler yavaş yavaş okul turlarına başladı. Ebeveynler okul seçerken nelere dikkat etmeli. İşte bu konuyu değerli dostum, Bahçeşehir Kolejleri Genel Müdürü Özlem Dağ ile konuştum. Anne babalar çocuklarının en iyi okula gitmesini istiyor. Ancak "en iyi okul" kavramından başlayarak dikkat edilmesi gereken birçok etmen var. Öncelikle "en iyi okul" kavramını ele almak gerektiğini düşünüyorum. Çocuğunuz için en iyi okula karar vermek için onun yeteneklerini, eğilimlerini, potansiyelini iyi değerlendirmeniz gerekir. Okul seçiminde ailelerin dikkat etmesi gereken en önemli konu, bence çocuklarını iyi tanımaları olmalı. Bahçeşehir Kolejlerin de aileleri bu konuda bilgilendirmeye yönelik bir çalışmalar yapılıyor. Ailelerin bu süreçteki yüklerini hafifletmek ve eğitimin ilk aşamadan itibaren doğru planlanması için uygulamaları var. Örneğin birinci sınıfa başlamaya hazırlanan tüm çocukların katılımına açık Okula Hazırlık Testi (BOHT) ile çocukların gelişim seviyelerinin, becerilerinin ve okula hazır olup olmadıklarının güvenilir bir yöntemle ölçülmesi sağlanıyor. STEM+A ve kodlama dili "En iyi okulu" seçmek elbette yalnızca çocuğunuzu iyi tanımakla biten bir süreç değil. Çocuğunuzun ihtiyaçlarını karşılayabilecek vizyona, eğitim kadrosuna, fiziki olanaklara sahip okulu da bulmalısınız. Güçlü bir eğitim içeriği olmadığı müddetçe fiziksel olanaklar da anlamsız. Değerli kardeşim, Bahçeşehir Uğur Eğitim Kurumları Başkanı Enver Yücel'in de sık sık dile getirdiği bu konu, eğitim içeriğinin niteliğini vurgulaması bakımından önem taşıyor. Dünya büyük bir hızla değişiyor ve değişimin gerisinde kalmamak gelecek kuşakların en büyük meselesi olacak. Bence, bu bakış açısıyla erken çocukluk eğitiminden itibaren STEM+A eğitimi uygulanmalı. Öğrenciler 5 yaşından itibaren geleceğin dili kodlama ile tanışmalı. Eğitimin içeriği çok önemli, okulun geleceğe bakışı, değişimi yakalayabilecek vizyonda olması son derece önemli. Okul seçiminde en önemli konunun bu olduğunu düşünüyorum.
Temel Eğitimden Ortaöğretime Geçiş (TEOG) sistemi yerine, MEB'in getirdiği Liseye Geçiş Sınavı (LGS) bu yıl ilk kez 2 Haziran'da uygulanacak. LGS'ye dair açıklamalar sınavın zor olacağı gösteriyor. Konuyu, değerli eğitimci kardeşim ve Uğur Okulları Genel Müdürü Nevzat Kulaberoğlu ile A'dan-Z'ye konuştuk. LGS'de adaylara, Sözel ve Sayısal Bölüm olmak üzere iki ayrı kitapçık ve iki ayrı optik cevap formu verilecek. Sözel'de, Türkçe, inkılap tarihi, din kültürü ve yabancı dili içeren 50, Sayısal'da ise matematik ve feni içeren 40 soru olacak. Sınavda iki oturum arasında 15 dakika mola olacak. Sözel için 75, Sayısal için ise 60 dakika, yani toplam 135 dakika süre verilecek. Soru başına 1.5 dakika düşüyor. Bu yıl 8. sınıfta okuyan 1.2 milyon öğrenciden yüzde 10'u, sınavla yaklaşık 600 okula girmeye çalışacak. Bu okullar mayısta açıklanacak. Zorluk derecesinin yüksek olacağı açıklanan sınavda, konuları anlayarak, detaylarıyla kavrayan, analitik düşünen ve en önemlisi düzenli okuma alışkanlığı olan, kelime dağarcığı geniş öğrenciler avantajlı olacak. Yayımlanan örnek sorular da bu içerikte hazırlanmış. İzlenecek tercih yolu Fen, sosyal bilimler liseleri, proje uygulayan eğitim kurumları ile mesleki ve teknik Anadolu liselerinin Anadolu teknik programları olarak açıklanan okullara sınav puanıyla girilecek. Öğrenci 5 okulu tercih edebilecek. Sınava girmeyen öğrenciler ise kendi bölgesindeki 9 lise arasından (Anadolu liseleri, mesleki ve teknik Anadolu liseleri, Anadolu imam hatip liseleri) 5 tercih yapacak. Bölgesindeki bir okula yerleşemeyen öğrenci de, en yakın bölgedeki okullara kayıt komisyonları aracılığıyla yönlendirilecek. Sınavsız girilen okullardan, sınava tabi olanlara, boş kontenjan varsa sınav puanına göre 9'uncu sınıf sonuna kadar geçiş olacak. LGS bu yıl ilk kez uygulanacağı için MEB'in yayımlayacağı lise taban puanları ve yüzdelik dilimleri kılavuzu önemli. Okulların önceki yıllarda aldığı yüzdelik dilimleri ve başarı sıralamalarını göz önünde bulundurmak gerekecek. Kendi bölgesindeki okullara yerleşemeyen adaylar nakil döneminde bölgesinin dışındaki pansiyonlu liseleri tercih edebilecek. Yaklaşık 4 bin pansiyonlu lise, yerleşimde il içinde uzaktan yakına ilkesi gözetilerek öğrenci alacak. Yetenek sınavıyla öğrenci alan okullara nakil ve geçiş başvuruları açık kontenjandan fazla olursa 9'uncu sınıflar için OBP etkili olacak. Eşitlik olursa yaşı küçük olan öncelikli alınacak.
Aileler, çocuklarını ilkokula götürdükleri ilk günden itibaren büyüdüklerinde ne olacaklarını hayal ederler. İyi niyetlerle çocuklarının gelecekte güzel bir işe sahip olmasını, ekonomik olarak rahat, başarılı ve saygın bir iş hayatına sahip olmasını dilerler. Ancak bunu yaparken de ister istemez geçmişte kendilerinin arzulayıp kavuşamadığı, birtakım nedenlerden dolayı erişemediği mesleki kariyere çocuklarının kavuşmasını isterler. İşte, bu kariyer yolculuğunu değerli kardeşim Gökdeniz Aile Danışmanlığı Kurucusu ve Öğrenci Koçu Duygu Brieskorn ile konuştum. Kariyer planlama ilkokulda başlar ve ömür boyu devam eder. Kariyer planlama, bireyin kendi ilgi ve yeteneklerine uygun olarak seçtiği, yüksek motivasyon ile çalışacağı, başarılı ve mutlu olmayı hedeflediği bir iş yaşamıdır. Birey aldığı eğitimle ve girdiği çevreyle kişilik gelişimine pek çok katkıda bulunur. Psikolojik, sosyal, ahlaki olarak çok yönlü bir gelişim gösterir. Bu süreçte maddi manevi en büyük destekçisi ailesidir. Aileler bu süreçte çocuklarını kendilerini yakından tanımalarını sağlayacak, ilgi ve yetenekleri konusunda farkındalık oluşturacak pek çok sosyal aktiviteye yönlendirmeli. Aileler çocuklarına bu ortamları sağlayıp seçme özgürlüğü tanınırsa kendini bilen, neyi isteyip istemediğini ayırt eden, bunu rahatça ifade edebilen bireyler yetiştirmiş olacaklar. Kendini tanımak şart Kendini tanımak bireyin doğru olan seçimleri yapabilmesi için en önemli husustur. Üniversite sınavı öncesi kendisine bölüm seçmekte kararsızlık yaşayan gençlerle karşı karşıya geliyoruz. Birey neyi istediğini bilmediğini söylüyor. Bu durumda kendisi için doğru bir seçim yapması zor hale geliyor. Oysa ki birey kendisine güzel bir hayat kurmak, kendi ayaklarının üstünde durmak, ailesini geçindirmek için meslek edinmeyi ve mesleğinde başarılı olmayı hayal eder. Bireyin mesleğinde başarılı olabilmesi, sektörde kendini gösterebilmesi ise işini sevmesiyle başlar. Kişi işini yaparken mutlu ve başarılı oluyorsa bu durum sosyal yaşamına, arkadaşlık ilişkilerine, evliliğine, yaşamının geneline etki eder. İşinde mutsuz bireyler mesai saatini doldurmanın peşinde olup gün sonunda da negatif enerjiyle evine gider. Ailesi çatışmalar yaşayabilir. Bu nedenle bireylerin kariyer planlamalarını çok dikkatli yapmaları gerekir. Akademik başarı grafiğini yükseltirken sosyalleşebilecekleri faaliyetler yapmalılar. Mümkünse lise yıllarında farklı branşlarda mesleki gözlem yapmalılar. Evinin yakın çevresinde bir mimarlık ofisinde, bir diş hekiminin kliniğinde, bir restorandın mutfağında birkaç saatini orayı gözlemleyerek geçiren birey o mesleği tadımlık olarak deneyimlemiş ve fikir sahibi olarak geleceğine yön verecektir.
Son dönemde gündeme gelen çocuk istismarı, çocuk cinayetleri konularında Milli Eğitim Bakanlığı'nın yeniden değerlendirme yaparak, veli ve öğrencileri bilgilendirmesi gerektiğini düşünüyorum. Kreş, anaokulu ve ilkokullarda bilinçlendirme programları düzenlenmeli. MEB, müfredatın konuyla ilgili bölümlerini gözden geçirmeli. Her yıl, her sınıfta bu eğitimler yapılmalı. Derslerin kapsamında, yabancıların talep ve önerilerine çocuk nasıl tepki verecek; bir yabancıyla karşılaştığında nasıl davranacak, bunların yer alması gerekiyor. Çocuklar akran veya yakınlarının istismarına nasıl karşı koyacak, vb. başlıklar ele alınmalı. Burada aile ve okul ön plana çıkıyor. Okulların derecesine göre, özellikle psikologların ya da rehber öğretmenlerin önderliğinde konu detaylarıyla öğrencilere ve ailelere anlatılmalı. Ailelerin bu konuda son derece bilinçli olması gerekiyor. Bence, eğitim grupları çok daha fazla aileye ulaşacak şekilde planlanmalı. Burada Aile ve Sosyal Politikalar ile Milli Eğitim bakanlıklarına büyük görev düşüyor. Medya, bu konuları ele alırken çok dikkatli bir dil kullanmalı, kamu yararını, çocukların yüksek menfaatini gözetmeli. Yazılı ve görsel medyanın bu konuda ciddi anlamda sorumlu olduğunu düşünüyorum. Son dönemlerde meydana gelen çocuk katliamları ardından, hükümet çocuk istismarını önlemek için yeniden kanun tasarısı çalışması başlatmalı. Cezaları artıran yasa Meclis gündemine gelmeli. Son çocuk istismarları ile idam cezası tekrar gündeme oturdu. Bu tür ahlaksız olaylar karşısında kamuoyu duyarsız kalamaz. AB ile ilgili idamlar kaldırılmamış olsaydı, bence bu işin hukuksal hakkı idamdı. İdam yerine ağırlaştırılmış müebbet getirilebilir. İnsanlık dışı katledilen çocuklarımız var. Demokrasilerde idam için, hukuk sistemini hukukçular tartışmalı. Annelerin, babaların görevi Çocuklarımızın başına gelenler, etrafımızdaki sapıklar ve ruh hastaları hepimizi tedirgin ediyor. Çocuklarımızı bilinçlendirmeli ve bu tür çirkinliklere karşı hazırlıklı olmalarını sağlamalıyız. Bu şiddeti durdurmak için kamuoyuna çok büyük sorumluluklar düşüyor. Annelere, babalara da görev düşüyor. Çocuklarınıza susmamaları gerektiğini anlatın. Herhangi birine onların rızaları dışında dokunmasına izin vermemeliler. Size bunları anlatabilmeliler. Sizden korkmasınlar ve çekinmesinler. Hiç kimsenin hiçbir şekilde hiçbir mazeretle onların özel bölgelerine dokunamayacağını, her konuda yanlarında olduğunuzu çocuklarınıza hissettirin. Sizlerle bunu paylaşmaktan korkmasınlar. Kısacası, çocuklarınız susmasın. Onlara susmalarını değil, seslerini çıkartmayı öğretin. Ben bu konudaki duyarlılığın dönemsel değil, sürekli olması gerektiğini savunuyorum.
Giderek önem kazanan okul öncesi eğitim alanında çalışmaları hızlandıran MEB yeni projeleri hayata geçiriyor. Okul öncesi eğitim, 3-6 yaş çocukların gelişmesini toplumun kültürel değerleri doğrultusunda yönlendiren, akıl yürütmede ona yardımcı olan ve yaratıcılığını geliştiren, kendini ifade etmesini sağlayan, sistemli bir eğitim süreci. Konuyu, eğitim girişimcisi dostum, Kiga Dorf Anaokulu Kurucusu Burçak Çetin'le masaya yatırdık. 3-6 yaş, çocuğun öğrenmeye çok açık olduğu değerli bir dönem. Okul öncesi eğitimi alan çocukların, almayanlara göre birçok alanda daha başarılı olduğunu kanıtlayan, akademik çalışmalar var. Bu süreçte motor ve bilişsel becerilerin yanı sıra, hayata hazırlanması, sorgulaması, düşünmesi ve sorumluluk alması için de ortam yaratılmalı. Çocuk böylece bağımsızlaşır, söz ve eylemlerinin sorumluluğunu almayı öğrendiğinde, insanlar ona güvenir. Böylece, o da kendine inanmayı öğrenir. KARINLARI TOK, RUHLARI AÇ Burçak hoca, bu konuda Finlandiya ziyaretinde görmüş ki başarı, günlük tüm ihtiyaçlarını kendisi gören, okula bisikletle giden, okullardaki sınırsız internet bağlantısını araştırma yapmak için kullanan çocukların anahtarı. Ayrıca, günlük 4 saat ders yaparak dünya çapında yapılan PİSA sınavında ilk sıralarda yer alan çocuklara fırsat ve sorumluluk vermekle ilgili bir durum. İskenderun'da incelediğim bu anaokulunda çocuklar Finlandiya ve Alman eğitimi modellerinden örneklerle yetiştiriliyor. Tüm gün masa hazırlama, kıyafetlerini giyme, menüdeki yemeğe yardım etme, kendinden küçüklere yardım etme, ekmeğini mayalama, temizlik yapma gibi rutinleri yerine getiriyorlar. Böylece, emeğin kıymetini bilmek ve hayatı anlamak açısından çok kıymetli değerlere sahip oluyorlar. Birey kendine yetebiliyorsa sorunlarla daha kolay baş edebiliyor. Mutluluk içeriden geliyor, dışarıdan değil... Günümüzde tabletlerle oyalanan, saatlerce TV karşısında zaman geçiren çocuklar paylaşım ve sosyallikten uzak yetişiyor. Karınları tok ama ruhları aç. Zihinleri dolu ancak fikirleri olmayan, sorunlarıyla baş edemeyen, mutsuz, çabuk tüketen, kıymet bilmeyen, çözmek yerine, bitirmeyi tercih eden bireyler... Okul öncesi dönemde yoğun akademik bilgi aktarımından ziyade, çocuğu doğasına bırakıp, yavaşlığına tahammül gösterdikçe çevresini anlaması için fırsat vermiş olursunuz. Ot çektikçe uzamaz. Topraklarla, çamurlarla oynamak, yaralanmak, paylaşmak, oyuncak olmadan da kendini oyalayabilmek. Mutlu olmak için birine ya da bir şeye ihtiyaç duymamak için ona fırsat verin. Ayakları yere sağlam basan bireyler olmaları için sürekli müdahale eden anne babalar yerine, cesaretlendiren ve yanında olan anne baba olmayı tercih etmelisiniz.
Endüstri 4.0 terimi, ilk olarak dünyanın en büyük endüstri fuarı Hannover Fair 2011'de kullanıldı. Peki nedir bu Endüstri 4.0? Türkiye bunun neresinde? Eğitimde Endüstri 4.0 yaklaşımı nasıl olmalı? Konuyu değerli eğitimci dostum, Mektebim Ortaokul-Lise Koordinatörü Emre Orhan ile konuştuk. İlk sanayi devrimi (1.0) su ve buhar gücünü kullanarak mekanik üretim sistemleri ile ortaya çıktı. İkinci sanayi devrimi (2.0) ile elektrik gücünün yardımıyla seri üretim tanıtılmıştı. Üçüncü sanayi devriminde (3.0) ise dijital devrim, elektroniklerin kullanımı ve BT'nin (Bilgi Teknolojileri) gelişmesiyle üretim daha da otomatikleştirildi. Dördüncü sanayi devriminde de (4.0) siber-fiziksel sistemlere dayalı üretim devreye girdi. Endüstri 4.0 ile, modüler yapılı akıllı fabrikalarda, fiziksel işlemleri siber-fiziksel sistemlerle izleyerek, nesnelerin birbiriyle ve insanlarla iletişimi ve bu sayede de merkezi olmayan kararların verilmesi hedefleniyor. Endüstri 4.0'ın amacı insandan arındırılmış bir fabrika değil, daha çok bilgi teknolojileri kabiliyetlerinin kullanımıyla insan odaklı, bütün paydaşlara katma değeri yüksek organizasyonu oluşturmak. Ülke olarak Endüstri 4.0'ın başında sayılırız ama devletimizin ve TÜSİAD'ın önderliğinde güzel çalışmalar yapılıyor. Endüstri 4.0 toplam işgücü ihtiyacının azalmasından çok açılacak yeni iş alanları ile nitelikli, eğitim ve gelir düzeyi yüksek bir işgücü yapısına geçişi sağlayacak. Burada Endüstri 4.0'la uygun eğitim politikası ve müfredatlarını hayata geçirmek önem kazanıyor. Eğitime yansımaları Eğitim, günümüzde bilgi odaklı olmaktan çıkıp beceri odaklı bir hâl alıyor. Bilgi tabii ki önemli ama artık kolay ulaşılıyor. Önemli olan, öğrencilerin o bilgiyi kullandığı beceriyi geliştirmek. Endüstri 4.0 yaklaşımında okul öncesinden itibaren Kodlama dersi kesinlikle olmalıdır. Bu dersin amacı öğrencinin sistematik ve algoritmik düşünce becerisini geliştirmektir. Finansal Okuryazarlık dersleri ile istekle ihtiyaç arasındaki farkı anlayan öğrenciler ekonomik konularda karar verme, kaynakları doğru kullanma ve tercihlerinde bilinçli davranma becerilerini geliştirirler. Küresel Farkındalık dersleri ile kendi coğrafyalarına ait kültürü, sanatı, sporu tanıyıp küresel dünya ile ilişkilendirip farklı kültürleri tanırlar. Tanıdıkları ülkelerin sanayi ve ticaretini araştırıp üretimimize katkı sağlayacak projeler geliştirirler. Liderlik ve Girişimcilik dersleri ile, iş hayatında dünya vatandaşı olma yolunda ilerlerler. Staj, raporlama, bütçelendirme ve insan kaynakları gibi konularda tecrübe edinir; Endüstri 4.0 süreçlerinin okul ayağını tamamlar ve iş hayatına atılırlar. Kısacası, Endüstri 4.0'ın teknolojik unsurlarını 21. yüzyıl becerileriyle entegre eden müfredat planları ile öğrencilerimizin gelişimini sağlamalıyız. Amacımız, öğrencilerimizin birer "dünya vatandaşı" olarak yetişmesi olmalıdır.
21. yüzyılda öğretmenlik yapmayı analiz etmek için, öncelikle bu yüzyıl itibarı ile küreselleşme ile bilim, kültür ve teknoloji alanındaki gelişmelerin eğitim sektörüne etkileri üzerinde durmak gerekiyor. Çağın iletişim çağı olması, her kurumsal yapıyı etkilediği gibi, özellikle eğitim ve öğretimi de müthiş değişime zorluyor. 21. yüzyılın öğretmen açısından en önemli yanı, eğitim ve öğretim kavramlarındaki temel değişimler oluyor. Bu konuyu, değerli eğitimci dostum Birey Eğitim Kurumları Bilgiyolu Koleji Müdürü Arzu Öztürk ile konuştuk. Artık öğretmenden bir şeyler öğrenmek adına onun ağzından çıkacak kelimelere dikkat kesilecek öğrencilerin olmadığı gerçeği ile karşı karşıyayız. Yani, artık iletişim devriminin altın buluşu internet ve cep telefonları sayesinde öğrenme öğrenciye bir tık mesafeye indi. Bu durum, klasik öğretmen görev ve fonksiyonunu da değiştirmiş. Öğrenci, veli ve bizzat öğretmenin kendi işini nasıl yapacağını ciddi şekilde sorgulamalarına neden olmuş. Bilgiye açık kaynaklardan çok hızlı ve güvenilir olarak, üstelik lisan farkı da gözetmeden ulaşabilen yeni nesil öğrenci tipinin gözünde öğrenme kavramı, öğretmenin öğreteceğinin ötesine geçiyor. Artık öğrenmek için klasik, duvarlar arasındaki okula gereksinim olup olmadığı ciddi olarak düşünülmeli. Bu durum öğretim sisteminin tamamen değişmesi anlamına geliyor. Burada, öğretimin imdadına eğitim yetişmiş gibi görünüyor. Belki de çok uzun zamandır göz ardı edilen eğitim. Eğitim ön planda olmalı Okulda artık eğitim ve öğretim programlarının köklü şekilde değişmesi gerekiyor. Eğitim ön plana çıkmalı ve öğretimde "bilgiye ulaşma yolları" ağırlıklı olarak işlenmeli. Bu açıdan bakıldığında, temel öğretimde artık bilgisayar, internet kullanımı gibi bilgiye hızlı ulaşma yolları, iletişimdeki teknolojik gelişmelere paralel olarak öğretilmek zorunda. Günümüz koşullarında, okul artık insanların toplu olarak eğitildiği yer anlamına dönüşmekte. Gerçekten de artan nüfus, toplu yaşamın getirdiği karmaşıklığı ve birlikte yaşama kurallarını da değiştiriyor. Artık, eskisinden çok daha fazla eğitime ihtiyaç duyuluyor. Spor yapma, kitap okuma, zararlı alışkanlıklardan korunma, insana, hayvanlara ve çevreye saygı, trafik kuralları başta olmak üzere kurallara uyma ve bireysel disiplin eğitimin temel fonksiyonları içinde yer alıyor. 21. yüzyılda öğretmen olmak, bence yukarıda kısaca özetlediğimiz değişim ve dönüşümü gösteren bir eğitim ve öğrenim sistemine adapte olabilmek. Günümüzde öğretmenin hatayla bile yanlış bilgi verme lüksü yok. Öğretmenlerin artık yenilenmiş formasyon almalarından tutun, diksiyon ve eğitim verme eğitimlerinden de geçmiş olmaları gerekiyor. Kısacası, bu yüzyılın kurallarına eğitim dünyamızı hazırlamamız gerekiyor.
Üniversiteye girişte yeni bir sistem getirildi. Uzun süredir uzmanlar, üniversite adaylarına bu sistemi anlatmaya çalışıyor. Bu sırada, YÖK de ciddi bir devlet kurumu olarak, kendisine gelen eleştirileri değerlendirip, gerekli değişiklikleri yapıyor. Ben, bu yeni sınav sistemini doğru buluyorum. Ancak, katılmadığım bir nokta var. O da ortaöğretim başarı puanının (OÖP) katkısı. OBP'nin etkisi 1982'den beri uygulanıyor. İlk önce öğrencinin kişisel başarısı göz önünde tutuluyordu. Bu uygulama fen ve Anadolu liselerini boşaltıyordu. 1999'da okulun kitlesel başarısı devreye sokuldu. Bu defa fen ve Anadolu liseleri mutlu olurken, diğer liseler mutsuz oldu. Anlayacağınız gibi, bu başarı puanı iki ucu pis değnek gibi. Şu anki uygulama bence, nitelikli okullara ceza oluyor. Liseye girişte öğrenciler bu okulları, üniversiteye girişte kitlesel başarısı yüksek diye seçiyorlardı. Bu durumda, fen ve üst Anadolu liselerinin son sınıfları yavaş yavaş boşalır. Çünkü öğrenciler diploma notunu artırmak için fen veya üst Anadolu lisesinden daha yüksek not alabileceği liseye geçecek. Puanını artırmak için her yola başvuracak. Sistemde, lise diploma notu doğrudan dikkate alınıyor. 100 üzerinden alınan diploma notu, 5 ile çarpılarak ortaöğretim başarı puanına dönüştürülüyor. Böylece, 50 olan en düşük diploma notu için OBP 250, en yüksek 100 olan diploma notu için de OBP 500 oluyor. Daha sonra 250-500 aralığındaki bu puanlar, 0.12 katsayısı ile çarpılıyor. Böylece elde edilecek en düşük OBP'nin etkisi 30 puan; en yüksek OBP'nin ise 60 puan oluyor. OBP'de adalet şart Bu puan sisteminin uygulanmasına devam edilirse, özellikle yüksek not alınması çok zor olan üst Anadolu, fen, sosyal bilimler liseleri ile yabancı ve bazı Türk özel okullar da sorun oluşturur. Hatta bu okulların son sınıflarında boşalmalar yaşayacağız. Öğrencinin başarısı okulun başarısı ile ilişkilendirilmeli. Okulun başarısı yüksekse sınavlarda ortalamanın altındaki öğrenciler yukarı çekilir. Orta başarıdaki okullarda ise, çocukların kaybı ya da kazancı olmaz. Sorun, bence ağırlıklandırılmanın kaldırılması. Yeni sistemle birlikte, okullarda not pazarlıkları başlar. Öğretmenlerle, öğrenci ve veli karşı karşıya gelir. Yeni sisteme iyi niyetle baktığımız da doğru. Ne yazık ki, okullarımızın eğitim kalitesi ve not standardı eşit değil. Diploma notunun çıplak haliyle 5 ile çarpılıp, sonra 0.12 ile çarpılması kararını da mutlaka gözden geçirmeli. Ortaöğretim başarı puanı, gençlerin hakkını yiyen adaletsiz bir değerlendirme. Bu konuda, sorumlu kurumlar düzeltmeye gitmeli. Bence, en azından, ortaöğretim başarı puanının katkısı düşürülmeli ya da liseye girişte olduğu gibi toptan kaldırılmalı.
Bulunduğumuz dijital çağı genelde teknolojik gelişmeler yönlendiriyor. Teknolojik gelişmelere bağlı olarak her disiplin veya alan kendi geleceğini şekillendirir ve yönetir. Değerli dostum, MEF Üniversitesi Rektörü Prof. Dr. Muhammed Şahin ile "Vakıf üniversitelerinin geleceğini" genişçe ele aldık. Örneğin McKinsey Global Institute'ün araştırmasına göre, dünyayı dönüştürecek en önemli 12 teknolojik öngörü şu şekilde sıralanıyor: Mobil internet, bilgiye dayalı işlerin otomasyonu, tüm elektronik eşyaların birbiriyle iletişimi, verilerin depolanabildiği ve analiz edilebildiği bulut teknolojisi, gelişmiş robotlar, sensörlerle donatılmış sürücüsüz araçlar, genetik şifrelerin çözümü ile uğraşan yeni nesil genom bilimi, doğadan elde edilen enerjilerin uzun süreli depolanması çalışmaları, üç boyutlu yazıcılar, gelişmiş malzeme teknolojileri, petrol-doğalgaz keşif ve yeniden kazanım yöntemleri ve yenilenebilir enerji çalışmaları. Çağımıza özgü yükseköğretimdeki öngörüler de şu şekilde sıralanabilir: Yükseköğretimin kitleselleşmesi, çeşitlilik, yönetimde kadın-erkek eşitliği, globalleşme, endüstri-üniversite işbirliği, devlet üniversitelerine devlet yardımının azaltılması, bütçenin paylaşımı, özelleştirme, yönetimin yeniden yapılandırılması, eğitim teknolojilerinin gelişimi ve yeni eğitim öğretim modelleri, ders materyallerinde dijitalleşme, on-line ücretsiz ders kaynakları. Özel ve yabancı üniversiteler Bugün 80 milyonluk Türkiye'nin patent başvuru sayısı yıllık 6 bin 500. 8 milyonluk İsrail'in ise 13 bin 500, İran'ın da 13 bin 750. Türk üniversitelerinin ülke ekonomisine katkıları ve mevcut yapılarıyla fazla gidilemeyeceği de ortada. Vakıf üniversitelerinin yanında özel üniversitelerin kurulmasına, yabancı üniversitelerin Türkiye'de ve Türk üniversitelerinin de yabancı ülkelerde ve ülkemizin değişik bölgelerinde ek kampus veya birim açmasına izin verilmesi gerekiyor. Rekabet başarıyı artıracaktır. Bununla birlikte üniversitelere giriş koşullarından çok çıkış parametrelerinde kontrol, denetleme ve sınıflandırma sistemi getirilmelidir. Vakıf üniversitelerine istemesi halinde, özel üniversite statüsü verilmeli. Özellerle ayırırken, vakıf üniversitesine ABD'deki gibi tam vergi muafiyeti getirilmeli, kurucu vakıflara "kamu yararına vakıf" statüsü verilmeli. Ayrıca özellikle vakıf ve özel üniversiteler ABD'deki gibi yasal güvenceye kavuşmalıdır. Geleceklerini üniversitelerin belirleyeceğini algılayan ülkelerde milli gelir 40 bin doların altında değildir. Kısacası, dünya üniversiteler sıralamasında genelde ilk 100'e en çok üniversite sokan ülkeler dünyanın en gelişmiş ülkeleridir.
Geçenlerde genç dostum, spor psikologu Esra Karagöz ile kahvelerimizi yudumlarken, güzel bir sohbete koyulduk. "Neden spor psikologu oldun" diye sordum. Anlatmaya başladı: "Felsefe okumak aklımın ucundan geçmezken, İstanbul Üniversitesi Felsefe'yi kazandım. Hayata bakışımı değiştiren bölüm ve hocalarla buldum kendimi. Psikoloji bölümünden bol bol ders seçince psikolojiye de ilgim arttı ve psikoloji yüksek lisansa devam ettim. Yüksek lisansa başvururken psikolog olmayı düşünmüyordum; hep kendime ne katarım diye tercihlerimi yaptım. Sonra psikolog olmaya karar verdim ve sınava girip psikoloji lisansını da bitirdim. Ve artık psikologum. Terapi yöntemi olarak hipnozu seçtim ve hipnoterapist olarak çalışmalarımı sürdürdüm. Barcelona-Atletico Madrid maçı için Barselona'ya gittiğimde Arda Turan bizi kampa davet etti. Yurtdışındaki takımlarda spor psikologu olduğunu öğrendim. Benim için inanılmazdı. Hobimin içinde mesleğimi yapacaktım. Türkiye'de spor psikolojisi eğitimi alabileceğim yer yoktu. Doktora öğrencisi olarak Meksika Azteca Üniversitesi'ne kabul edildim. Üç yıldır Florida State Üniversitesi'yle tez çalışmamı sürdürüyordum. Spor psikologu nedir? Psikolog denince ülkemizde ilk akla gelen klinik psikolog oluyor. Psikolojinin birçok alt dalı var; endüstriyel, adli, mimari, din psikolojisi. Spor psikolojisi de bunlardan biri. Spor psikologu sporun içinde problemi olan ya da olmayan herkesle çalışabiliyor. Sporcuların fiziksel kadar zihinsel antrenmana da ihtiyacı var. Bunun için bizimle çalışabilirler. Sporcuların zihinsel ve bedensel kontrol düzeyleri artırılabilir. Kişisel gelişimleri, aile ilişkileri ve daha birçok konu çalışma alanımıza giriyor. Gençler sabırsız Yeni nesil gençler sabırsız. Ben buralara sabrederek, gerektiğinde baştan başlayıp pes etmeyerek geldim. Türk insanının bir lafı var: Şanssızım! Şansımı ben kendim yarattım ve birçok başarı öyküsünde de şansı değil emeği görüyoruz. Bana maillerde nasıl spor psikologu olurum, hangi eğitimleri almam gerek dediklerinde hemen hemen hepsini cevaplıyorum. Gençler kapılar yüzlerine kapandığında pes etmemeli. Neyi istiyorlarsa peşinden gitsinler. Yemeği beğenmediğimizde yeni bir yemeğe geçebiliyoruz. Meslek seçimi, üniversite tercihi de buna benzer. Belki bundan 5 yıl sonra başka bir meslekle karşınızda olabilirim. Şu an her şeye sıfırdan başlama gücüne sahibim. İşte, tırnaklarıyla kazıyarak mesleğinde zirveye yerleşen bir insan. Sevgili gençler, hedefinizi belirlerseniz, siz de başarırsınız. Yolun açık olsun, genç dostum Esra Karagöz.
Geçenlerde bir panelde beraber olduğumuz kardeşim, Bahçeşehir Üniversitesi Kurumsal İletişim Direktörü/ Rektör Danışmanı Turgay Polat'a, "Sence üniversiteye geçiş nasıl olmalı" dedim. Bakın neler söyledi: 20 yıllık profesyonel eğitimcilik yaşantımda üzüldüğüm ve değiştirmeye gücüm yetmediği için kahrolduğum tek şey üniversitelerimizin öğrenci alım sistemidir. Lise eğitimi ve üniversiteye geçiş sisteminin her yıl ne kadar öğrencimizi yok ettiğini hiç düşündünüz mü? 1974'ten beri 43 yıldır uygulanan bu sınavda, soruların tamamına yakınını yapan onbinlerce öğrenciden 'dâhi'ler çıkarmalıydık. Peki, nerede bu 'dâhi'ler. Sonuç olarak, sizce bu sistem doğru yönlendirme yapabiliyor mu? Liselerde kuru kuru anlatım dışında ne yapıyoruz? Kişisel beceri ve yetkinliklerin gelişmesi için en ufak bir çabamız var mı? Ben söyleyeyim, liseleri üniversite sınavı için paravan olarak kullanıyoruz. Sizce bu sağlıklı mı? Hadi bunu da geçelim, ABD çalışma bakanlığının bir araştırması lütfen sıkı durun; "şu an lisede okuyan öğrenciler üniversiteden mezun olduğunda %65'i şu an olmayan yeni bir mesleği yapacak" diyor. Sizin bugünün doğruları ile yaptığınız eğitim, maalesef gelecekte çocuklarımızın başarısız olmasına yol açacak, bu kesin. Tek başına sınav anlamsız ve çağdışı. Bunun yerine elbette konulacak bir sürü yöntem var. Örneğin öğrencilerin 12 yıllık eğitim yaşamını baz alarak üniversiteler öğrenci seçebilir. ApplyBAU Öğrenciler sınava hazırlanmak yerine becerilerini geliştirmek için dersler alır, kurslara gider ve bir CV oluşturur. Bu süreç hem okulları geliştirir hem de her adımı gelişmeyi, yeni bir öğrenmeyi ve en önemlisi de kabul sürecinde sadece öğrencinin kişisel yapısını temel alan muhteşem bir süreç olur. Açıkçası çocuklarımızı ve onları okutacak üniversiteleri bu süreçten niye mahrum bıraktığımızı anlayamıyorum. Peki, çözüm ne? Üniversiteler için bir değil birden fazla, sürekli defalarca girilebilecek sınavlar yapalım. Bu sınavların sonuçlarını isteyen üniversite istediği gibi bir kriter olarak kullanabilsin. Ama bu sadece bir kriter olsun. Bunun sonucuna göre üniversiteler isteyen üniversite istediği barajı koyarak öğrenci havuzunu genişletip daraltabilir. Böylece öğrenci havuzunu belirleme şansı olur. Sonra her üniversite başvurma hakkı olan öğrenciden lisede yaptıkları projeler, yetenekleri, sosyal sorumluluk çalışmaları ve ilgilerine göre başvurular alsınlar. ABD bunu yüz yıldır yapıyor. Türkiye'de olmaz diyebilirsiniz. Bu sistemi 4 yıldır Türkiye'de uygulayan üniversite var. Lütfen ApplyBAU'yu inceleyin bakın neler oluyor.
Okan Üniversitesi, her yıl geleneksel olarak düzenlediği Büyük Rehberlik Buluşması'nda Türkiye'nin dört bir yanından rehber öğretmenleri Antalya Marco Polo Otel'de ağırladı. 500 rehber öğretmen buluşmada "Ezber Bozan Tercih" paneliyle üniversite tercihleri konusunda farklı yaklaşımları tartıştı. Benim de panelist olduğum toplantının açılışında, Okan Üniversitesi Mütevelli Heyeti Başkanı Bekir Okan, Rektör Yardımcısı Galatasaray Lisesi'nden kardeşim Prof. Dr. Alinur Büyükaksoy ve Aday İlişkileri Müdürü Servet Gülsün Şirin üniversitenin yeniliklerinden bahsettiler. Özellikle sağlık alanında yapılan yatırımlar, yeni açılan Okan Üniversitesi Hastanesi ve Miami'de hazırlık eğitimi olanakları rehber öğretmenlerin ilgisini çeken başlıklar oldu. Mütevelli Heyeti Başkanı Bekir Okan açılış konuşmasında, rehber öğretmenlerin, çocuklarımızın geleceğinin şekillenmesindeki önemine dikkat çekti. Rehberlik hizmetinin, meslek ve üniversite seçimi konusunda ne yazık ki henüz istenen noktaya gelinmediğini belirtti. Ezber Bozan Tercih panelinde birbirinden değerli rehber öğretmenlerle, öğrencilerin sınav ve gelecek kaygısıyla kendini tanımadan, ilgi ve yeteneklerinin farkına varmadan gerçekleştirdiği tercihlerin neden olduğu açmazları ortaya koyduk. Artık eski verilerle tercih yapmanın mümkün olamayacağını vurguladık. Eskiden üniversiteler öğrenci seçiyordu, bugün öğrenciler üniversite seçiyor. Ancak buna rağmen istediklerini seçemiyorlar. Popüler sektör İstatistikler gösteriyor ki, sınava hazırlanmak kadar doğru tercih de önemli. Her yıl üniversite sınavına giren adayların yüzde otuzu okuduğu ya da bitirdiği bölümden memnun olmadığından yeniden deniyor. Öncelikle sıra ve puanla, tercih robotuyla tercih yapmaktan vazgeçilmesi gerekiyor. Geçen yılın verilerini referans almak, salt puanlara bakmak asıl önemli olanları göz ardı etmeye neden oluyor. Özellikle 2025 veya 2027'de hayata atılacak gençlerin donanımlı olması gerekiyor. Bir branştan tam bilgili olacaklar. Ancak, yan bölümlerden de ön bilgi sahibi olmalılar. Buna "popüler sektör" diyoruz. Bunun için, tercih döneminde üniversitelerden bilgi alın. Gelecekte sıradan insan olmamak için, üniversitede hayata profesyonel hazırlanmanız gerekecek. Peki, bu ezberi nasıl bozmalı? Öğrenciler yetenek ve ilgilerini keşfetmeli, potansiyellerini değerlendirip, mutlu olacakları alana yönelmeli. Üniversiteleri puanlara göre değerli ya değersiz sıralamasına sokmadan kendilerine en uygun koşullara sahip okulları sıralamalılar.
Topluma hizmete dayalı bir eğitim sistemi her ülkede, her sistemde herkes tarafından kabul görür. Yükseköğrenim çağındaki gençlerin artık topluma faydalı çalışmalarda yer alması isteniyor. İşte geçtiğimiz günlerde öğrencilerine daha fazla sorumluluk bilinci kazandırmak amacıyla Nişantaşı Üniversitesi, proje danışmanlığı şirketi SosyalBen Akademi ile anlaştı. Üniversitelerinde Topluma Hizmet Uygulamaları Departmanı kurduklarını anlatan değerli kardeşim Nişantaşı Üniversitesi Genel Sekreteri Can Uysal, "Topluma hizmet bir aşktır, tutkudur, onlar da bunu sosyal sorumluluk projeleriyle birleştirmenin farkını yaşayacak" diyor. Üniversite, bu protokole göre, öğrencilerine sosyal sorumluluk ve sosyal girişimcilik alanında fayda sağlarken, uygulama projeleriyle deneyimleyerek öğrenme fırsatı sunmayı amaçlıyor. Bu sebeple öğrencilerin girişimci ruhunu ve yeni fikirlerini ortaya çıkarmak adına düzenlenecek yarışmada ise birinciye yüzde 100 burs, ikinciye yüzde 75 burs ve üçüncüye tablet hediye edilecek. Söz konusu uygulamalar sayesinde öğrencilerin topluma hizmete dair duyarlılığının, farkındalık düzeyinin artması hedefleniyor. Uygulamanın yanı sıra, öğrencilerin akademik anlamda da gelişmeleri hedefleniyor. Buradaki amaç, duyarlı ve sorumlu bir nesil yetiştirebilmek, gönüllülük bilincini güçlendirebilmek. Topluma Hizmet Uygulamaları Departmanı'nda (THUD) öğrenciler daha çok sosyal sorumluluk projelerine hem ulusal hem uluslararası alanda katılma şansı bulacak. Öğrencileri teşvik için biri lise, diğeri de departman bünyesindeki üniversite öğrencilerine yönelik 2 yarışma hazırlamışlar. Duyarlı günler kapıda THUD'un ilk görevi, sosyal girişimcilik ve proje yazmayı geliştirecek süreç. Bu kapsamda proje yarışmaları açılacak. Diğeri ise, öğrenciler katılacakları gönüllü turizmle, Türkiye'yi yaşayarak öğrenecekler. Bence, aslında çalıştıkları bölgedeki toplumsal sorunları gözlemleyecekleri bir çalışma olacak. Diğer taraftan saha çalışmaları olacak ve dezavantajlı çocuklarla da bir araya gelecekler. Uluslararası alandaki sosyal sorumluluk ve sosyal girişimcilik süreçlerini izlemek için yurtdışına gidecekler, oradan öğrencileri davet edecekler. Yükseköğrenim kurumlarının bu tür çalışmalarla öğrencileri bilinçlendirmesi geleceğimiz için güzel ve duyarlı günlerin yakın olduğunu gösteriyor. Tüm eğitim kurumlarının kreş düzeyinden başlaması gereken bu iyilik dalgasına kapılarak topluma çok faydalı hizmetler vermesini temenni ediyorum.
Geçen hafta bir panelde beraber olduğum kardeşim NTV'de yayınlanan Doğru Tercih eğitim programı yapımcısı Sadık Gültekin'e, "sınavlarla ilgili seni etkileyen olaylar var mı?" diye sordum. Bakın neler anlattı. Ben, bunca yıldır bu işin içindeyim, sınavlarla ilgili beni etkileyen iki örnek oldu, onları adaylarla paylaşmak istiyorum: Bunlardan ilki, Balıkesir'den... Menekşe Okyay, 2011, TS-2 puan türü Türkiye birincisi... Devamını Menekşe'nin kendisinden dinleyelim: "Kaynak kitap sıkıntısı yaşadım. İstediğim kitapları alamadım. Konu anlatımlı kitap hiç almadım. Arkadaşlarımın kullanmadığı kitaplardan aldım, halk kütüphanesinden faydalandım. Elime para geçtikçe az sayıda kitap aldım. Planlı ve programlı çalıştım. Maddi durum elverişli değildi, hayatımda hiç dershaneye gitmedim. Geçen yıl babam üniversite sınavı için açık açık "Kendini yorma, çünkü seni üniversiteye gönderemeyeceğim" dedi. Buna rağmen çalıştım, derece yaparsam belki olanak bulurum diye. Amacıma da ulaştım. Annem 1 yıl önce şeker hastalığından gözlerini kaybetti. Tedavisi sürüyor ve yol masrafları bizi zora soktu. Krediler çektik. En çok bunun sıkıntısını yaşıyoruz." Kızıyla onur duyduklarını söyleyen anne Naciye Okyay, "Manisa'ya hastaneye gitmiştik, dönüşte kızımın Türkiye birincisi olduğunu öğrendik. Dershaneye göndersek, fotoğrafları da çıkardı. Çok sevindik ama gözlerim görmediği için çocuğumu göremiyorum; çok üzüntülüyüm. Gözlerimin bir an önce açılmasını istiyorum" dedi. Öğretmen emeklisi baba Osman Okyay ise, tek çocukları olan Menekşe'nin hiçbir isteğini yerine getiremediklerini vurguluyor. Okyay, 2 milyon öğrencinin arasından imkânsızlıklar içinde, birinci olmanın kolay olmadığını söylüyor. Osman Bey, "Tek göz odada çalışıp başardı. Kitapsız, testsiz sınavlara hazırlandı. Eşim hasta olduğu için onunla ilgilendim, maddi durumumuz sarsıldı. Biz, o üzüntü içinde sevinemedik bile. Ertesi gün aklımız başımıza geldi ve çok sevindik" şeklinde konuştu. İkinci örnek 2008 Hakkâri Yüksekova'dan... İrfan Töreci beş yaşındayken elektrik akımına kapılarak sağ kolunu kaybetmiş. İrfan, kolunu doktorsuzluktan kaybettiğini, bu nedenle küçük yaştan itibaren doktor olmayı hayal ettiğini söylüyor. Toprak bir evde ikamet eden 12 nüfuslu Töreci ailesinin çocukları İrfan, bir yandan çobanlık yaparken, diğer yandan ders çalıştı. Çobanlık yaptığı sürede kırsalda ders çalışan İrfan, "Kolumu kaybettim, ancak bu durum hayata tutunmamı engelleyemediği gibi tıp okuma idealimde etkili oldu. İlköğrenimimi Adaklı köyü ve Yüksekova ilçesinde tamamladıktan sonra Yüksekova Süper Lisesi'ne devam ettim. "Sınavda Y-ÖSSSAY- 2'den 372 puan alarak Hacettepe Üniversitesi İngilizce Tıp Bölümü'ne yerleştim" diyor. Hiç kimsenin başaracağına inanmadığını belirten İrfan, "Ama disiplinli bir çalışma ile başardım. Günde yaklaşık 10 saat çalışıyordum" diyor. Ben rehberim, ancak bu gençler de benim rehberim; ben de kendi işlerimde başarılı olmak için onları örnek alıyorum ve onlar gibi davranmaya çalışıyorum. Dolayısıyla sınava hazırlanan adayların, bu iki örneği iyi özümsemesi gerekiyor.
Geçen hafta ulusal gazetelerin eğitim editörleriyle Kamu Denetçiliği Kurumu (KDK) Başdenetçişi Şeref Malkoç'la biraraya geldik. YGS'ye giremeyen 09.45 mağdurlarının durumunu masaya yatırdık. KDK, vicdanları rahatsız eden bir mağduriyetin olduğu düşüncesinde. ÖSYM ve YÖK'le görüşmeleri tamamlanmak üzere. Malkoç görevlerinin vatandaşın haklarını koruyup idareye de rehberlik etmek olduğunu işaret ediyor. Dostane çözüm arayışı içerisindeler. Ombudsman Malkoç, eğitim editörlerine YGS 09.45 mağdurlarına yeni bir sınav hakkı konusundaki görüşlerini sordu. Sınava katılamayan 102 bin aday için mayısta yeni bir sınav yapılmasını, 15 dakika kuralının hem hazirandaki LYS'lerde hem de bundan sonraki sınavlarda uygulanmamasını, sınavlara 15 dakika geç gelen öğrenciler için "şaşkınlar sınıfı" oluşturulmasını ve bu sınıfta yer alanların daha az süreyi kullanarak cezalandırılmalarını önerdiler. Kısacası, bu adaylara, bir kereye mahsus bir sınav hakkı tanınarak, önümüzdeki sınavlardan itibaren, eski sisteme dönülmesi şikâyetleri ortadan kaldırabileceği görüşü ön plana çıktı. Ancak aynı isimde iki ayrı sınavın birleştirilip yeniden hesaplanması bazı sıkıntıları da getirebilir. Öncelikle sıralamalar değişir. İki sınavın soru ağırlıkları aynı olabilecek mi? Bir de sınava zamanında gidenlerin görüşü ne olacak? İki ucu sorunlu bir konu. KDK'ya bu konuda 99 kişi başvurmuş. Bunlardan 50'sinin kazanılmış sınav değerlendirme haklarıyla ilgili sıralama dengesizliği yaratmadan ne yapılabileceği düşünülmeli. KDK 15 dakika kuralı nedeniyle YGS'ye giremeyen adaylara yönelik tavsiye niteliğindeki kararını bu hafta içinde verecek. Karşı görüş Üniversiteye giriş konusunda Türkiye'nin önde gelen 3 ismine Sadık Gültekin, Burak Kılanç ve Turgay Polat'a da bu konuyu sordum. Üçü de yeniden sınav yapılmasına karşı. Bir kural konulduysa herkesin buna uyması ve zamanında sınava gelmesi gerekir dediler. Ayrıca ismi aynı, 2 ayrı sınavın birleştirilmesinin sakıncalı olduğunun altını çizdiler. LYS'lerin yaklaştığı şu günlerde bu tür açıklamaların adayların aklını karıştıracağına dikkat çektiler. Ben de gençlerin kazanılmasından yanayım. Ancak bu saatten sonra bir şeyler yapılabileceğini zannetmiyorum. Bir de konulan kurallara herkesin uymasının gerektiğine inanıyorum. Bundan sonraki sınavlar 10.00'da başlamalı. 15 dakika geç kalanlar diğer adayların konsantrasyonun bozulmaması için "şaşkınlar sınıfına" alınmalı ve daha az sürede sınavı tamamlamalı. Böylece hiç kimse mağdur olmaz.
Geçtiğimiz hafta Ankara'ya bir günlük ziyarette bulundum. Bu ziyarette daha önce İstanbul'da da görev yapmış, Atılım Üniversitesi'nin Rektörü Prof. Dr. Yıldırım Üçtuğ ile görüşme fırsatım oldu. Kendisi 1.5 yıldır Türkiye'nin en eski vakıf üniversitelerinden Atılım'da görev yapmakta. Üniversitede özellikle araştırma ve eğitim laboratuvarlarını gezdim. Okul mühendislikte iddialı. Mühendislik eğitimi için gerçekten güçlü altyapı gerekiyor, uygulamalı eğitim için iyi laboratuvarlar gerekli. İnşaat, makine, otomotiv ve fizik laboratuvarlarını gezdim, gerçekten de öğrencilerine üst seviyede laboratuvar olanağı sağlıyorlar. Öğrenciler laboratuvarlarda çeşitli projelerini de hayata geçirebiliyor. Okulun öğrencilerinin geliştirdiği hibrit otomobil, ABD'deki yarışta önce tasarım dalında birinci olmuş, geçen yıl ise genel klasmanda üçüncülük alarak Princeton, Yale, Georgia Technology University of Waterloo gibi dünya çapında üniversiteleri geride bırakmışlar; şu an yeni bir araba geliştiriyorlar bu arabayı da İtalya'da yarıştıracaklarmış. Girişimci ve yenilikçi Üniversite araştırmaya ciddi önem veriyor. Alanında Türkiye'de tek olan Metal Şekillendirme Mükemmeliyet Merkezi ile otomotiv, savunma gibi sektörlerle birlikte ar-ge faaliyetleri yürütüyor. Ayrıca nanoteknoloji laboratuvarı ile Hacettepe, ODTÜ, Bilkent, Ege, TOBB ETÜ, Mustafa Kemal Üniversitesi, Kardemir Demir Çelik AŞ gibi üniversite ve kurumların ihtiyacı olan nanoteknolojili mikroskop üreterek yurtdışına döviz kaybını engelliyor. Bilimsel yayınların nitelik ve nicelik olarak artması, üniversitenin her kademesinde önemseniyor. Öyle ki, lisans düzeyinde araştırma kültürünü gençlere aşılamak adına Lisans Araştırma Projeleri (LAP) ile öğrenciler maddi olarak desteklenip özellikle disiplinler arası çalışmalar teşvik ediliyor. Gençlerin merak ettiği konuları bilimsel yöntemlerle inceleyerek Ar-Ge konusunda deneyim kazanmaları ve sanayi odaklı çıktılar elde etmelerinin yolu açılıyor. Üçüncü nesil üniversitenin gereği olan bilimi ticari hale getirmek için çalışmalar yürüten Atılım Üniversitesi bu emeklerinin karşılığını da ulusal ve uluslararası sıralamalarda görüyor. Türkiye'nin en girişimci ve yenilikçi üniversitelerinden olan Atılım, geçtiğimiz yıl Times Higher Education sıralamasında dünyada 30 binden fazla üniversite arasında ilk 500'de yer alan sayılı üniversitelerden biri olmayı başardı.
Son araştırmalar gösteriyor ki geleceğin mesleklerinin çoğu şu an var olmayan meslekler. Ne ürkütücü bir bilgi bu... Peki, okullar hangi dersleri koymalı ki gençleri hayata hazırlasın, doğru mesleklere yönlendirsinler? Mühendislikten ekip çalışmasına, zamanla yarışmaktan yardımseverliğe birçok bilgi ve beceriyi lise öğrencilerinin deneyimlemesine olanak sağlayan robotik kulübünün ve kulüplerin katıldığı First Robotics Competition (FRC) yarışmasının önemi gün geçtikçe artıyor. FRC, FIRST Vakfı'nca her yıl lise öğrencileri için düzenlenen uluslararası bir robotik yarışması. İlk FRC 1992'de New Hampshire'de bir spor salonunda 28 takımın katılımı ile gerçekleşmiş. Bu yıl ise FRC 17 ülkeden 2 bin 700 takıma ve 70 bin lise öğrencisine ulaşmış. Yarışma teması her yıl FIRST Vakfı'nca ocak ayı başında açıklanıyor. Takımlara otonom görevler yapabilen ve uzaktan kontrol edilebilen robotlarını tamamlamak için altı hafta süre veriliyor. Geleceğin meslek dünyasını ilgilendiren bu konuyu, Avrupa Koleji Çekmeköy Kampusu Müdürü Özlem Cennetoğlu ve Lise Müdürü Tolga Ateş ile değerlendirdik. Okulun öğrencileri iki hafta önce Arizona'da düzenlenen FRC'ye, ipe tırmanabilen, top toplayabilen, top fırlatabilen, çark takabilen ve uzaktan kumanda edilebilen robotlarıyla katıldılar. Sonuç hem okul hem de ülkemiz için gurur verici, 49 takım arasında 2017 Team Spırıt Award ödülü. Geleceğin tetikleyicisi Öğrenciler yarışma ve hazırlık sürecinde, tatillerde ve okul sonrası işbirliği içinde fedakarca çalışmayı öğrenmişler. Bütçe oluşturmayı ve yönetmeyi, bütçeyi aşan durumda sponsor bulmayı planlamışlar. Problem çözümü için strateji geliştirmeyi, robotta risk alabilmeyi, inisiyatif kullanabilmeyi, fizik dersinde öğrendikleri teorik bilgileri aletleri kullanarak hayata geçirmeyi başarmışlar. Programlama yapabilmeyi, mühendisliği, sportmenliği, dizayn başarısını ve daha birçok alanda yetilerini geliştirmeyi ve asla pes etmemeyi öğrenen bu 9 ve 10. sınıf öğrencileri kendi gelecek planlarını oluşturmayı deneyimlemişler. FRC'ye katılan öğrenciler üniversitede mühendislik eğitimi için, toplamda 19 milyon dolara varan burslara başvurma şansı yakalayabiliyor. Aralık ayında verdiği bir röportajda Bill Gates, gelecekte en önemli alanların fen bilimleri, matematik ve ekonomi olacağını açıkladı. Gençlerin mutlaka kod yazması gerekmediğini söyledi. Ancak, mühendislerin neler yapabileceğini anlaması gerektiğini belirten Gates, bu alanlarda yetkin olan kişilerin gelecekte tüm kurumlar için değişimin tetikleyicisi olacağını düşündüğünü belirtti.
2017 ÖSYS'nin ilk aşaması YGS'nin sonuçları açıklandı. Klasikleşen, YGS sonrası bazı konuları bir yana bırakıp, öğrencim ve dostum İstinye Üniversitesi Genel Sekreteri Burak Kılanç ile bir değerlendirme yaptık. Adayların bundan sonra yapması gerekenleri konuştuk. Bu yıl, bilindiği üzere mesleki ve teknik ortaöğretim kurumu mezunlarına sınavsız geçiş hakkı yok. 2002'de başlayan uygulamanın kaldırılması meslek liselilerin belini büktü. 11 Temmuz 2017'de başlayacak tercih döneminde iki yıllık önlisans programlarını tercih edecek meslek lisesi mezunlarının YGS'de ilgili puan türünde 150 barajını aşması gerekiyor. Sahadaki izlenimlerim pek çok meslek liselinin bu yıl üniversite hayalini önümüzdeki yıla ertelediğini gösteriyor. Ağustosta yerleştirme sonuçları açıklandığında, başta vakıflar olmak üzere iki yıllık kontenjanlarda önemli boşluklar görürsek şaşırmayalım. Bu yılki YGS sonuçları, açıköğretimi hedefleyenler için de ayrı önem taşıyor. 2017 ÖSYS Kılavuzu'nda açıklandığı üzere, artık lisans seviyesinde açıköğretim programlarına yerleşebilmek için 180 puanı aşmak gerekecek. Örneklemek gerekirse, açıköğretimde 4 yıllık işletme hedefleyen adayın YGS'de 180'i aşması, sonra LYS-1 ve LYS-3'e girmesi ve TM-1 puanının 180'i geçmesi gerekiyor. Bu değişikliğin kamuoyunda pek fark edildiğini söyleyemeyiz. Pek çok açıköğretim adayı 11 Temmuz sonrası, puanı yetmediğinden tercih yapamadığında, çok geç olacak. YGS başarısı yeterli mi? Önümüzdeki günlerde LYS sonrası oluşacak puan türleri ile (MF, TM, TS, DİL) öğrenci alan bölümleri hedefleyen adayların kafasını "YGS'deki başarım hedef için yeterli mi?" sorusu kurcalayacak. Bu soruya geçen yıllarda sağlıklı yanıt verilemezdi. Ancak YÖK Atlas sistemini kullanarak, adayların YGS performansını değerlendirmesi artık mümkün. 10 Mart 2016'da hizmete giren ve geçen yıl 2 milyon 500 binden fazla kişiye hizmet sunan YÖK Atlas sistemindeki 'Başarı Sırası Sihirbazı' ile aday, hedeflediği programa 2015 ve 2016'da yerleşenlerin YGS'de ortalama kaçıncı sırada olduğunu görebiliyor. Bir örnek verelim. Ankara Hukuk'u hedefleyen Ahmet, dün YGS-5'te 63 bininci olduğunu görmüş olsun. Ankara Hukuk geçen yıl TM-3 puan türünde en son 4.900'üncü kişiyi almış. "63 binden 4.900'e çıkabilir miyim?" diye soran Ahmet'in yapması gereken şey YÖK Başarı Sırası Sihirbazını kullanmak. Zira burada, 2016'da Ankara Hukuk'a yerleşen 648 kişinin YGS-5 başarı sıraları var. Ahmet, ortalamanın biraz gerisinde kaldığını ama geçen yıl Ankara Hukuk hedefine ulaşanlar arasında kendisinden geride olanlar da olduğunu anlayabilir. Ahmet'in yapması gereken, temposunu artırarak çalışmayı sürdürmek olmalı. Yolunuz açık olsun.
Günümüzde teknoloji çok hızlı değişiyor. Buna bağlı olarak da iş yaşamı, toplumsal yaşam koşulları ve nitelikli insanda aranan özellikler değişiyor. Yüksek eğitim kurumlarının bu durumu görmezden gelmesi mümkün değil. Bir eğitim kurumu mezunlarının çağın ve toplumun gerektirdiği özelliklere sahip olmasını ister. Tabii bu değişen koşullar eğitime de yansıdı. Şimdi ortaokullar 1990'ların liseleri gibi, liseler de adeta üniversite alt dalları gibi misyon yüklendi. Örneğin dil eğitimi için artık üniversite çok geç. Yine proje bazlı eğitim de lisede halledilmeli. Birey lisede analitik, araştırmacı, yaratıcı olmayı öğrenmeli. Liseli bir genç hayata nasıl hazırlanmalı sorusunu, değerli dostlarım Doğa Okulları Eğitimden Sorumlu Genel Müdür Yardımcısı Ali Rıza Lüle ve Akademik Direktör Salih Akbay'a sordum. Sorunun yanıtı, "t-MBA" dediler. Profesyonel açıdan baktığımda, Doğa Okulları'nda uygulanan t-MBA modelinin önemini daha iyi anladım. Pearson ve MEB onaylı ve sertifikalı bir program. Normal lise müfredatının yanında öğrenci, Girişimcilik /Ekonomi /Finans /Veri Madenciliği /Ticaret Hukuku /Uluslararası İlişkiler /Yönetim ve Organizasyonu /AB gibi on farklı ders alıyor. Bu derslerle ilgili proje geliştiriliyor. Finansı dahil, tüm sorumluluğu öğrenciye ait olan bu projeler her mayısta t-MBA zirvesinde sergileniyor. Gençler, her yıl en az bir mesleği yerinde gözlemliyor. Böylece üniversite öncesi seçeceği bölümle ilgili bilinçli tercih yapması sağlanıyor. Aynı başlıklar inceleniyor Ayrıca bu modelde öğrenci meclisleri de aktif. Meclis başkanı öğrencileri temsilen yönetime katılıyor. Meclisler okulda her türlü faaliyeti organize ediyor; sosyal sorumluluk projelerini de gerçekleştiriyor. Öğrenci, sorumluluk almayı, demokrasiyi, proje geliştirmeyi, takım çalışmasını, aşamalı düşünmeyi yaşayarak öğreniyor. Bu model, öğrenciyi gelişmiş ülkelerde akademik çalışmalara yön veren disiplinlerarası ilişkilendirme metoduyla yenilik odaklı düşünmeye teşvik ediyor. Konulara farklı açılardan yaklaşıp yeni fikirler üretip, yorumlamayı öğreniyorlar. Tarih ve kimya öğretmenleri, tarihsel araştırmaları bir arada anlatabiliyor. Ekonomi kavramları matematik dersinde de işlenebiliyor. Böylelikle öğrenci, akademik konuların hayattaki izdüşümlerini görüyor. Bu özellikleriyle, t-MBA bir kişisel gelişim programı. Öğrenciler adeta proje bazlı üniversite eğitimi alıyor ve tüm dünyada geçerli Pearson sertifikalı, uluslararası üniversitelerce tanınıyorlar. Önümüzdeki sezonda, t-MBA programına mekatronik ve mühendislik temelli dersler eklenmesi için Pearson ile birlikte çalışılıyor. Bir eğitimci olarak, bu tür çalışmalar beni mutlu ediyor.
Eğitim programımızda lise öğrencilerimizin küresel vizyonunu geliştirmek, onları değişik kültürlerle tanıştırmak, dünya vatandaşlığı bilincini kazandırmak amacı ile yürütülen birçok uluslararası proje ve çalışma var. Biz de eğitimciler olarak bu sayede, dünyada eğitim alanındaki değişiklikleri, uygulamaları ve güncel çalışmaları izleme şansını yakalıyoruz. Son dönemlerde ön plana çıkan bu önemli konuyu Çevre Koleji Lise Müdürü Nurhan Deniz ile konuştuk. ABD ve Avrupa'daki liselerle değişim programına katılan bir öğrenci, gelecekte belki de yön vereceği uluslararası yapıların işleyişini deneyimliyor, özgüveni artıyor. Yabancı bir okulda yabancı bir aile ile geçirilen bir hafta, öğrenciye çok farklı bir perspektif kazandırıyor. Aynı şekilde yabancı arkadaşını evinde ve okulunda misafir ederek etkileşime girmek de öğrenciye ciddi kazanımlar sağlıyor. Çevre Koleji, öğrencilerin özellikle özgüvenlerini geliştirmek için gerçek dünya ile öğrenilen kavram arasında ilişki kurmasının en doğru yaklaşım olduğunu düşünerek, bu uluslararası projeleri hayata geçiriyor. Lisede nitelikli bir eğitim ortamı içinde uluslararası ilişkiler ayağında destek verilebilirse, öğrenciler öğrenmenin merkezinde yaşayarak donanım sahibi olabiliyorlar. Böylece, gidecekleri üniversitelerde çok daha çabuk adapte olarak ön plana çıkma fırsatı elde edecekler. Bakış açısını değiştiriyor Ayrıca öğrencilerin proje kapsamında akranlarının yanı sıra, yetişkinlerle de birlikte çalışmalar yapması sosyal becerilerini geliştirmelerine olanak sağlıyor. Uluslararası projeler aileye de çok önemli katma değer sağlamakta. Evlerinde yabancı bir öğrenci ağırlayan ve farklı ülkeden bir aileyle iletişime geçen aileler de aktif olarak bu sürece dahil oluyor ve bakış açıları değişiyor. Bu projelere katılan öğrencilerin kişisel gelişimine bakıldığında, yaratıcılık, stratejik düşünme, sorunları çözme becerilerinin diğer öğrencilere nazaran çok geliştiğini, yanı sıra liderliği ele alma ve öz değerlendirme yapma imkânı bulduğunu da görüyoruz. Tabii, bu da onların iş yaşamında ihtiyaç duyacakları, zaman yönetimi, bireysel sorumluluk, sosyal beceriler ve deneyimleme yoluyla öğrenme becerilerini geliştiriyor. Uluslararası projelerin en çok fark yaratan geri dönüşü, öğrencinin yabancı dil pratiğini geliştirmesi. Sonuç olarak, lisede yapılan uluslararası çalışmaların öğrencileri üniversite ve iş dünyasında bir adım öne çıkaracağı gerçeğini göz ardı edemeyiz.
Bu aralar üniversite ziyaretlerimde duyduğum bir kavram var: Melek Yatırımcı. Kimdir bu Melek Yatırımcı? Start-up diye tanımlanan başlangıç aşamasında olan ya da ürüne/şirkete dönüşebilecek fikre sahip olan kişilere sermaye desteği veren, bilgi birikimini aktaran, yeni iş bağlantıları sağlayan kişi veya kurumları ifade ediyor. Girişimcilik ekosisteminin en temelinde yatan iş fikrinin, ticari bir ürün haline getirilip hayata geçirilmesi için gerekli finansman ve hizmetin sağlanması gerekiyor. Üniversiteliler, iş fikirlerinizin hayata geçebilmesi için gerekli hizmet ve sermayenin karşılanması için yakın çevre ve kamu kaynaklarının dışında da imkânlar var. Melek Yatırımcılık özellikle iyi bir iş fikri olan öğrenciler için çok büyük fırsat. Bir Melek Yatırımcı'dan destek alan öğrenci, öncelikle daha okurken iş hayatına atılıyor, kendi şirketlerini kurabiliyor. Başarılı olamasa bile kazanacağı tecrübe onun için paha biçilemez. Hayallerinizin peşinde koşun Öğrenciler, özellikle start-up yarışmalarına katılarak Melek Yatırımcılık'tan faydalanabilir. Değerli dostum, İstanbul Kemerburgaz Üniversitesi (İKBU) Rektörü Prof. Dr. Çağrı Erhan'ı ziyaretimde Altınbaş Holding ve Keiretsu Forum Türkiye Melek Yatırımcı Ağı işbirliğinde "Benim Fikrim, Benim İşim" yarışması düzenlediklerini öğrendim. İKBU'da okuyan lisans, önlisans ve yüksek lisans öğrencilerinin katılacağı yarışmada kazanan ilk 3 kişiye ön kuluçka bünyesinde hem sermaye hem de saydığım destekler verilecek. Ek olarak, yarı finale kalan öğrenciler de melek yatırımcılarla bir araya gelme, iş fikirlerini geliştirme fırsatını bulacak. Melek yatırımcılar sadece öğrencilere destek olmuyorlar. Fikri olan ve ürüne dönüşebilen herkese destek veriyorlar. Ancak elbette bunun için bir çatı gerekli. Üniversite, bu çatıyı da öncelikle kendi öğrencileri için oluşturmuş. Amaçları, seneye bu Melek Yatırımcılık ve Kuluçka Merkezi'ni öncelikle akademisyenlere ve daha sonra üniversite dışına açmak olacak. Peki, ne tür projeler daha şanslı? Öncelikle fikriniz ürüne dönüşebilmeli. Bu çok önemli ve de bu ürün pazarlanarak gelir elde edilmeli. Kimse sadece Mars'ta para edecek bir fikre para yatırmak istemez. Örneğin, şu anda kullandığımız mouse'un 1980'lerin sonlarında CERN'de bulunduğunu düşünürsek, o dönemlerde kimse bu teknolojiye hazır olmadığı için, bu fikir para etmedi. Ancak, bilgisayar evlere girince mouse pazarlanabilir hale geldi ve piyasası oluştu. Genç girişimcilere tavsiyem yılmasınlar, fikirleri varsa peşinden koşsunlar ve de Melek Yatırımcıların kapısını çalsınlar.
Halihazırda bir üniversitede eğitim almasına ya da mezun olmasına rağmen bundan hoşnut olmayan çok sayıda gencimiz var. Sınav hazırlık süreci sadece ders çalışmak, konulara hâkimiyet, testlerde başarı olarak değerlendiriliyor. Üniversite sınavı adeta tüm hayatın anlamının sorgulandığı, belli bir sıra yakalanması gereken temel amaç haline dönüştü. Konuyu, sevgili kardeşim Okan Üniversitesi Aday İlişkileri Müdürü Servet Gülsün Şirin'e danıştım. Okan Üniversitesi'nin konferanslarında, kampusta adaylarla yaptığı çalışmalarda gördüğüm kadarıyla, gençlerin bir iç keşif gerçekleştirmesi gerekiyor. Başarıyı, en yüksek puanı almak değil de, sonucun bireyi tam yansıtması ve mutlu etmesi olarak görmeliyiz. Böylece, problemi çözmeye başlayabiliriz. Üniversiteye hazırlık ders çalışmaktan çok daha kapsamlı bir süreç. Kendini tanıma, yetenek ve özelliklerini keşfetme ve bu özelliklere uygun meslek seçme, meslekleri ve programları tanıma ön plana çıkıyor. Üniversiteler hakkında detaylı bilgi edinme, uygun hedefler belirleme ve bu hedeflere ulaşmak için verimli ve hedefe uygun ders çalışma alışkanlıkları kazanmak çok önemli. Sınav sistemi hakkında doğru bilgiye ulaşma, sınav kaygısı ile baş etme ve en sonunda da tercihlerini en doğru şekilde gerçekleştirip istenen programı en uygun üniversitede okuma şansı yakalama bu çalışmanın adımlarını oluşturuyor. Aday ilişkileri Tüm yıl boyunca ders çalışmaya odaklanan adaylar, diğer aşamaların tümünü çok kısıtlı sürede gerçekleşen tercih dönemine bırakıyor. Tercih döneminde üniversitelerin sadece puanlarına ve sıralamalarına bakıp tercih yapıyorlar. Sadece matematiksel bir sıradan oluşan bu tercihlere kişilik özellikleri, yetenekler, ilgiler yansımazken yüksek puanlı aday için de düşük puanlı aday için de, en popüler olanı elde etmek önemli. Sonra da "ya ne yapalım böyle oldu" denip kadere razı olunuyor ya da en baştan başlanıyor. İşte bu noktada, ülkemizde bir ilk olarak Okan Üniversitesi, Aday İlişikleri Müdürlüğü'nü kurmaya karar verdi. Psikologlardan, rehber öğretmenlerden, eğitim uzmanlarından oluşan ekip üniversite adaylarına yolculuklarında rehberlik ediyor. Tercih döneminin kısıtlı zamanına sıkışmadan, puana ve sıraya göre değil isteğe göre sıralama yapacakları çözümler üretiyor. Kendilerini tanıma, ilgi ve yeteneklerini keşfetmelerinin yollarını gösteriyor. Meslekler ve üniversiteler hakkında doğru bilgilenmelerini sağlıyor. Gerçekçi hedeflerle başarmalarına tanıklık etmek ve mutlu olmalarını sağlamak için çalışıyor.
Dershanelerin kapatılmasının ardından, son KHK ile etüt eğitim merkezleri de sistemden çıkarıldı. MEB, halen faaliyet gösteren 2 bin 6 etüt eğitim merkezine 1 Temmuz'a kadar dönüşüm hakkı tanıdı. İlköğretim öğrencilerinin okul dışında bir takviye kursuna gitmesi sosyal yaşamını kısıtlıyordu. Dershanelerin ardından açılan ve sadece tek ders verebilen özel eğitim kursları da lise öğrencileri için faaliyet gösterebilecek. Dönüşüm programına alınan etüt eğitim merkezleri hariç, bu merkezlerin faaliyeti sona erecek. Öğrencilerin "takviye ders" ihtiyacı, okullarda ücretsiz kurslarda karşılanıyor. Hangi derslerden kurs açılacağını talep belirliyor. Kurslarda da tıpkı etüt eğitim merkezi gibi dönem başında yapılan seviye tespit sınavıyla öğrenciler gruplandırılıyor. Öğrencinin bilgi ve becerisini ölçmek için her ay değerlendirme yapılıyor. Eksik görülen konular tekrarlanıyor. Kursa devam zorunluluğu var. Kursta disiplini bozan öğrenciye o sınıf kademesinin mevzuatına göre işlem yapılıyor. Destekleyici kurslarda, sınavlara hazırlık adı altında test çözme gibi bir şey yapılmıyor. Sistem şu anda sorunsuz işliyor. MEB'in kararı doğru Kısacası, eğitim sistemimizi okula odaklı, öğrencinin akademik ve sosyal başarısını ön plana çıkaran bir hale getirirsek, adı ne olursa olsun, sınavlara hazırlık yapan hiçbir özel eğitim kurumuna ihtiyaç kalmayacak. Devlet okullarımız imkânları dâhilinde veliye hiçbir ekonomik yük getirmeden öğrenciyi sınavlara hazırlıyor. Burada, saat ücretini hiç düşünmeden öğrencilerin başarısı için fedakârlık yapan yönetici ve öğretmenlerini kutluyorum. Bence, okula dayalı bir sistemin etkinleştirilmesi etüt eğitim merkezlerine ihtiyacı ortadan kaldırdı. Zamanla üniversiteye girişte de okula dayalı sistem getirildiğinde, özel eğitim kurumlarına ilgi de yok olacak. Millî Eğitim Bakanlığı, her ne ad altında olursa olsun eğitim öğretim faaliyeti gösteren tüm kurumları gözetlemek ve denetlemekle yükümlü ve sorumlu. Bu sorumluluğu da nasıl yerine getiriyor? İlgili yasada ve yönetmelikte 'Hangi kurum nasıl tanımlanmış, o kurumun kriterleri nedir, açılış kriterleri nedir, faaliyet kriterleri nedir?' Bunlar ayrıntılı olarak tanımlanıyor. MEB de, bir müracaat geldiğinde, önce eğitim kurumu açma kriterlerine uyuyor mu? Buna bakıyor. Sonra uygulayacağı program Milli Eğitim Temel Kanunu'nun temel ilkeleri açısından uygun bir program mı? Bunu denetliyor. Sonra açma izni veriyor. Sonra da bu kriterler doğrultusunda periyodik denetimlerini sürdürüyor. MEB'in, etüt eğitim merkezleriyle ilgili aldığı kararı doğru buluyor ve destekliyorum.
Türkiye Özel Okullar Derneği'nce düzenlenen Eğitimde Öngörüler sempozyumu Antalya'da yapıldı. Sempozyuma, bin 200'ü aşkın kişi katıldı. 3 gün boyunca 12 konferans ve 15 çalıştay düzenlendi. Konferanslarda eğitimde geleceğe giden yolda karşılaşılan güçlükler tartışıldı. Çıkarılan dersler, PISA 2015 sonuçları, Finlandiya, Fransa, Hollanda, İngiltere gibi ülkelerden gelen eğitimciler, ülkelerinde geleceğin ihtiyaçlarını karşılamak için nasıl hazırlandıklarını paylaştılar. Bu paylaşımlar sonrası, ülkemizde öğrencileri geleceğe daha iyi hazırlamanın yolları tartışıldı. Sempozyumun ana başlıklarını değerli dostlarım, Türkiye Özel Okullar Derneği Yönetim Kurulu eş başkanları Cem Gülan ve Yusuf Tavukçuoğlu ile değerlendirdik. Pedagoji ve eğitim, hem toplumu hem de kültürü şekillendiren etkenlerdir. Aynı zamanda da hem toplumun, hem de kültürün ürünleridir. Araştırmalar, okul eğitiminin, dört duvardan arınması sürecinde olduğumuzu gösteriyor. Zengin, fakir çevre ve okullar fark etmeksizin, internete erişebilen ve birlikte çalışan çocuklar öğrenme süreçlerini kendileri organize edebiliyor. Bununla birlikte bilinçli ve kontrollü kullanımla teknolojinin kölesi durumuna düşülmemesi gerekiyor. Kültürü şekillendiren teknoloji ile hem iç içe geçmiş, hem de çok kutuplu bir dünya oluşmaktadır. Uluslararası rekabete katılabilmek için teknik maliyetlere de dikkat edilmeli. Maliyeti çok daha düşük, bulut tabanlı, çok miktarda bilgiyi anında toplayabilen mekânsız web'de bilgi işleme, dijital ders kitapları, mobil iletişim, yüksek kalite video yayınları gibi eğitim teknolojileri konusunda yenilikçi ürün ve hizmetlerden yararlanılabilir. Ömür boyu eğitim sağlayan üniversitelerle işbirliği yapma kültürünün gelişmesi ve eğitim yoluyla girişimciliğin artırılması da desteklenmeli. Özgüven sağlamak Dünya Ekonomik Forumu, Mesleklerin Geleceği Raporu'nda belirtilen, geleceğin en önemli üç becerisinin; karmaşık problem çözme, eleştirel düşünme ve yaratıcılık olduğunu açıkladı. Eğitimcilerin öğrencileriyle birlikte üretip, yaratarak, çağın nabzını tutan bir eğitim için, ihtiyaç ve profillerine göre farklılaştırılmış etkili profesyonel gelişim programları ile desteğe ihtiyacı var. Bu şekilde özgüvenli eğitimcilerin yetişmesi, onları rol model olarak gören öğrencilerimizin de özgüvenini sağlayacak. Dolayısıyla başarı ve yaratıcılıklarını da artıracak. Hızlı değişimler yaşadığımız günümüzden, geleceğe sağlam ve olumlu adımlarla ilerleyebilen kültürlü, üretken ve yaratıcı nesilleri sevgi ortamı içinde yetiştirebilmenin, biz eğitimciler için en büyük amaç olduğu, bu sempozyumda bir kez daha vurgulandı.
Yeni müfredat taslağı kapsamında öne çıkan konuları, Bahçeşehir Okulları Genel Müdürü Özlem Dağ ile değerlendirdik. Eğitim konularına hâkim Dağ'dan aldığım bilgileri, sizinle paylaşıyorum. Yeni müfredat taslağının temelinde, ders içeriklerine baktığımızda 21. yy becerilerinin temel alındığı, kendini ifade eden, iletişim kuran, araştıran, eleştirel düşünen, sorgulayan, yorumlama ve girişimcilik becerileri gelişmiş öğrencilerin yetiştirilmesi vurgulanıyor. Ayrıca kazanımların günlük hayatla bağlantısı, üst düzey düşünme becerilerinin gelişimi, bilgi ve bilim okuryazarlığı ile bilgi iletişim teknolojilerinin öğrenimde etkili kullanılması üzerinde önemle duruluyor. Tüm bu gelişmeler, memnuniyet verici. Müfredat taslağında Endüstri 4.0'ın etkilerini görebiliyoruz. Yeni taslak ortaokul kademesindeki bilişim teknolojileri ve yazılım dersine "kodlama ve programlama" eğitiminin eklenmesini öngörüyor. Bahçeşehir Okulları'nda dört yıldır, 5 yaştan itibaren uygulanan Kodlama ve Robotik derslerinin öğrenci gelişimine katkısı göz önüne alınacak olursa, ortaokul seviyesinde başlayacak bu planlama sevindirici bir adımdır. Bu dersin zamanla okul öncesi döneme çekilebileceğine de inanıyorum. Taslak müfredatta, Türkçe derslerinde program genelinde öğrencilerin eleştirel ve yaratıcı düşünme becerilerini geliştirmek için okuma-yazma alanlarında ön plana çıkacak değişiklikler yapılmış. Özellikle müfredat genelinde bir sadeleşmeye gidildiği anlaşılıyor. Dijital etik, güvenlik ve sosyal medya kavramlarının müfredata yerleştirilmesini anlamlı bir gelişme olarak değerlendiriyorum. Ancak yeni öğretim programında, 1'inci sınıftan 8'in sonuna dek eğik el yazısı ile devam kararı bazı eğitimcileri şaşırttı. El yazısının seçmeli ders olması daha doğru olurdu. Fende STEM metodu Taslak müfredat NCTM (Problem kurma ve çözme yaklaşımlı matematik) ilkelerine benzerlik gösteriyor. STEM (Fen, teknoloji, mühendislik ve matematik gibi dört önemli disiplinin entegrasyonunu hedefleyen bir sistem) metoduyla, fen okuryazarlığı kavramı ile bilim insanı olma, laboratuvar ortamında verileri yorumlama ve çıkarım yapmanın önemi vurgulanır. Gelişmiş ülkelerde uygulanan bu metodun ülkemizde de uygulanması oldukça umut verici. Yıllardır eğitim dünyasının içindeyim. Bahçeşehir Okulları, Bakanlığın eğitim kurumlarına sunduğu esneklikleri değerlendirerek, müfredata gerektiğinde vizyonu doğrultusunda eklemeler yaptı. Değerli dostum, Yönetim Kurulu Başkanı Enver Yücel'in de söylediği gibi, her şeyi Ankara'dan beklememek, eğitimde proaktif bir rol üstlenmek gerek. Eğitimciler, müfredat taslağıyla ilgili görüşlerinizi, MEB'e en kısa sürede iletin.
21'inci yüzyılda yükseköğretimden çok üniversite eğitiminden söz edilmeli. Bilgiye erişim internet üzerinden olunca üniversiteler artık derslerde bilgi aktarmanın ötesine geçmeli. Katılımcı, sorgulayıcı, problem çözüm odaklı, deneyimsel eğitim vermeli. Bu düşüncemi, değerli dostum FMV Işık Üniversitesi Rektörü Prof. Dr. Şirin Tekinay'la değerlendirdik. Üniversite eğitimi takım çalışmasını, çokludisiplinli yaklaşımı, iletişim becerisini ve baştanbaşa tasarım yapabilmeyi aşılamalı. 21'inci yüzyılda, hem insan yaşamını hem de gezegendeki bütün hayatı tehdit eden sorunlar var. Çevre, su, sağlık, enerji, nitrojen döngüsü, eğitim, şehirleşme bunlardan sadece bir kaçı. Bunların çözümü için İngilizce STEM denilen, kabaca sayısal gruptaki bilim, teknoloji, mühendislik, matematik alanlarında daha çok uzman yetiştirmektir. Ancak, beşinci boyut olan sanat eksik kalınca otomotivden mimariye, elektroniğe ürün tasarlayamıyoruz. Bu yüzden insan beynini, ruhunu sayısal, sözel diye bölmeyi bir kenara bırakıp eğitimde ve araştırma-geliştirmede dünya çapında kabul görmeye başlayan STEAM (bilim, teknoloji, mühendislik, matematik ve sanat) yaklaşımına yönelmeliyiz. STEAM, insanın yaratıcılığını, üretkenliğini sanatsal, mimari, endüstriyel tasarım diye ayırmadan, tamamen kucaklayan bir anlayış. Bilgisayar kontrollü üretim devrimiyle el ele ilerliyor. 3 boyutlu yazıcılar, lazer kesiciler ve türlü tezgâhlar sayesinde üretim yerelleşiyor, ucuz ve hızlı hale geliyor. Seri üretimden tek üretime geçiş artık çok kolay. Endüstri 4.0 dediğimiz yeni sanayi devrimi de yeni üretim teknolojileri ile sanal tasarımları ürüne hatta dokuya veya organa dönüştürmeye dayalı. STEAM ve T-biçimli Endüstri çağında ayakta kalmak için dayanışmacı, işbirlikçi insan STEAM'le yetişecek. Leonardo da Vinci'nin hem bilim insanı, hem mühendis, hem sanatçı olarak simgeleştirdiği STEAM'in günümüzde bir dahi örneğiyle kalmayıp insanlığın topyekûn evrimine yol açmasını beklemek son derece makul. "T-biçimli" dediğimiz kendi alanında dikeyderinliğine uzman ama yatay eksende başkalarıyla etkileşimde de yetenekli çözüm üreticiler yetişmek zorundayız. T harfinin dik tarafı; kendi alanında derinlemesine uzmanlaşmış mezun demek iken harfin bir de yatay tarafı var ki o da; diğer alanlarla kendi okuduğu alanın ilişkisini kurabilen mezun anlamına geliyor. Örneğin bir mühendis, bir sanatçıyla otomotiv tasarımı yapabileyim şeklinde düşünüp ortak çalışma yapabilir. Malzeme bilimi bilmiyorum ama bundan anlayan biriyle ortak iş yapayım diye düşünüp çalışabilir. Kısaca, takım çalışması yapabileyim diğer disiplinlerden faydalanabileyim anlayışı var. Birlik olunca da birçok alanda çözüm bulunuyor. Bu durumda bence, üniversiteye giriş sistemi değişmeli. Teknoloji ve bilgiye erişim kolaylaşmalı diye düşünüyorum. Günden güne üniversite sayısı artıyor. Talep belirleniyor ve kontenjan açılıyor. Planlama yapılırken altını doldurmak gerekir. Bazen planlamalar yıllar sürebilir. Çok sayıda üniversite olsun, ancak alt yapısız ve yeterli kadronun olmadığı üniversite olmasın.
"Matematik testi ile birleşen geometri, sınavsız geçiş yerine ek puanla ön lisans programlarına giriş..." Son günlerde "lise öğrencileri ve velileri" için gündem bunlar. Bunun tek sebebi var: İş bulma ve para kazanma garantili bir meslek edinmek; bu da sınavlardan geçiyor. İşte bu konuyu, değerli dostum ve İstanbul Kültür Üniversitesi Özel Projeler Danışmanı Nur Erdem Özeren'le değerlendirdik. Bu gençlerin mezun olacağı 2023 Türkiye'sinde bitirdiği bölümden ve mesleğinden önemli birçok etken olacak. İş dünyasının beklentileri ile lise öğrenci ve velilerinin gündemi arasında uçurum var diyebiliriz. İş dünyası ne bölüm ismine, ne öğrencinin puanına, ne başarı sırasına bakıyor. Bunlarla işe girilmiyor. Dünyada da, Türkiye'de de İşkur'un geçen yılki araştırmasına göre, aynı oranla, iş dünyası yüzde 80 oranında "referans" ile iş görüşmesine davet ediyor. Bu torpil değil, kimse işe yaramayan birini torpille görüşmeye yönlendirmez. Referans bir nevi kefalet. Ve kefil olunması için 2 etken gerekli; işini iyi ve düzgün yapmak, karakteri düzgün iyi insan olmak. İş garantisi yok Biz gençlere ne iyi insan olmanın önemini, ne de işini düzgün yapmanın güzel bir meslekten önemli olduğunu anlatmıyor ve öğretmiyoruz. İş hayatına kendini hazırlamak yerine, Tıp, Hukuk, Mimarlık gibi iş garantili olduğu düşünülen bölümlere gitmek kolay geliyor. Artık hiçbir bölümde iş garantisi olmadığını birilerinin gençlere söylemesi gerekiyor. İş hayatına hazırlanmak için gençlerin yapması gerekenler aslında çok basit. Üniversite, hatta mümkünse lise hayatını verimli geçirmek önemli. Konferans, seminer ve panellere katılmak ve oradaki konuşmacılarla tanışmak, aynı zamanda referans olacak insanlarla da tanışmak anlamına geliyor. Kulüplerde aktif görev almak, tam olarak iş hayatı modellemesi. Staj yapmak, hatta bedava bile olsa çalışmak, işe girmekten daha kolay, ama mezuniyet sonrası işe açılan en büyük kapı. Yurtdışı deneyimi, 21. yüzyılın olmazsa olmazı. Ve hobiler, asla bırakılmamalı. Günümüzde iş dünyası donanıma önem veriyor. Üniversitenin akademik kadrosunun yanı sıra, profesyonel kadrosu da araştırılmalı. Gençler, üniversite girişten itibaren ikinci bir bölümün de derslerini alıp çift ana dal yapmalı; ayrıca sertifikalarla eğitimini beslemeli. Seçilen üniversitenin kariyer merkezinin, hayata profesyonel olarak hazırlayıp hazırlamadığı da araştırılmalı.
ÖSYM'nin, 2017 LYS'de açık uçlu/ kısa cevaplı sorular da soracak olması önemli. Eğitim-öğretim sisteminde ölçme ve değerlendirmenin önemli iki amacı var. Öğretim faaliyetlerinin ne derece başarıya ulaştığının kontrolü ve öğretim sürecinin sonunda öğrenenlerin sıralanması ve belirli bir sistematiğe göre seçilmesidir. Bu özelliği ile de okullarımızın yaklaşımını ve öğretmenlerimizin öğretim şeklini de doğrudan etkiler. 2017 LYS de sınırlı sayıda soruyla başlayacak. Ancak, ilerleyen yıllarda tüm soruların açık uçlu olmasını ümit ediyorum. Öğrencilerin sadece bilgiyi hatırlama veya kavramları bilme becerileri değil, analiz, sentez ve değerlendirme düzeyine kadar üst düzey becerilere de önem verilecek. Bu şekilde öğrenciler daha derin bilgiye sahip olacak. Bilgiyi daha iyi yorumlayabilecek, bilgiyi dayanıklı hale getirebilecek. Ortaöğretimdeki ve üniversitelerdeki eğitimin kalitesi de artacak. Testlerde açık uçlu soru sayısı az olduğu için, sıralamayı pek etkilemez. Kısa cevaplı bu soruların payı, yüzde 2 veya 3'lerde. İşte bu önemli konuyu değerli dostlarım, Uğur Okulları Genel Müdürü Yücel Yücel ve Genel Müdür Yardımcısı Nevzat Kulaberoğlu ile değerlendirdik. Sistem değişiyor Üniversiteye girecek her yıl yaklaşık iki milyon öğrenciye bu sınavlar nasıl adaletli uygulanabilir. Bu kadar öğrencinin sınavı kısa sürede ve hatasız nasıl değerlendirilebilir soruları geliyor. Uğur Okulları, 2013'te Türkiye genelinde yaklaşık 20 bin öğrenciye tümü açık sorulardan deneme sınavı uyguladı. Sonuçlarını da eğitim dünyamızla paylaştı. 20-21 Ocak'ta okullarında bu özellikte deneme sınavı yapacaklar. Bu deneyimlerini sosyal sorumluluk bilinci çerçevesinde, 2017 LYS için ülke genelindeki devlet okullarımıza deneme sınavı yaparak paylaşmak istiyorlar. MEB'in, bu güzel isteği doğru değerlendireceğine inanıyorum. ÖSYM, yapay zekâ teknolojisini kullanarak yakın gelecekte tüm soruları açık uçlu sınavlar yapacaktır. Yapay zekâ teknolojisi ile sınavda öğrencilerin yazacağı kompozisyon bile hatasız değerlendirilebilir. Bunun dünyada güzel örnekleri var. Biz de yapabiliriz. Bu sayede üniversite mezunlarımızın bile, Japon lise mezunlarından geride olduğunu yazan raporları okumayız. Başta da söylediğim etki ile öğrenim düzeyimiz iyileşir. 2017 LYS de kısa cevaplı sorular bilinçli çalışan ve çok okuyan öğrencilere avantaj olacak. Bence 2017 LYS'de bu sorular ayırt edici olacak. ÖSYM de bu sorular üzerinden bir araştırma yapmalı. Örneğin bu soruları yanıtlayan ve yanıtlayamayan, aynı bölüme giren öğrencileri izleyebilir. Çok yararlı veriler. Bu soruların kitapçıktaki sırası da iyi planlanmalı. Çünkü bu da öğrencinin cevap vermesi veya vermemesini etkiler. ÖSYM'nin bu konuda aldığı karar ve uygulama zamanı doğrudur.
Yenilikçi Öğrenme Merkezi (YÖM) ekibi yıllardır girişimcilik, sosyal girişimcilik, liderlik alanlarında gençlerle atölye çalışmaları yapıyor. Bu deneyimlerin referansıyla ekip olarak bir araya geldiler ve "gençler için bu alanda sürdürülebilir bir çalışma yapmalıyız" dediler. "Nasıl bir atölye programı tasarlayalım ki, gençlerin 21. yüzyıl becerilerini güçlendirip kendi geleceğini tasarlayabilen girişimciler olmasına katkı sağlayalım" sorusundan yola çıktılar. Çalışmayı değerli dostum ve YÖM Kurucusu Kayhan Karlı'yla konuştuk. Tasarım odaklı düşünme adımlarını hayata geçirerek 16 atölyeden oluşan Girişimci Genç Liderler Akademisi (GİGLA) programını tasarladılar. GİGLA'da hedef öğrenme ekosistemi içinde, test ve tostun dışında bir şeyler yapmak. Girişimcilik ve liderlik becerilerine temel oluşturması için kendini tanıma, özyönetim, iletişim, işbirlikçi çalışma, yaratıcılık, inovasyon, etik konularını da içeriklerine eklediler. Çünkü 21. yüzyılda etrafındaki sorunları gözlemleyebilen, ihtiyaçlara çözüm üretebilen gençlerin tüm bu becerileri de kazanması gerekmekte. Kısacası, vizyonu ve hedefi olmalı, karar alabilmeli, zamanını yönetebilmeli, etkili iletişim kurabilmeli, işbirlikçi çalışma anlayışı olmalı, problem çözebilmeli, etik kodlara sahip olmalı. Ancak girişimcilik alanındaki çoğu çalışmada bu temel konular ele alınmıyor. Programa gönüllü katılım GİGLA'nın önemli farklarından biri de gençlerin, zamanını ayarlayıp bu programa gönüllü katılması. Çünkü gençlerin kendileri ile ilgili konularda çoğunlukla karar alamadığı, sadece alınan kararları uyguladığı gözlemlendiği için gönüllü katılım şartı getirildi. Program hafta içi ders dışı saatlerde ya da hafta sonu uygulanıyor. YÖM ekibiyle, geçenlerde Ankara'da GİGLA uygulayan bir okula gittik, saat 19.30'du, 14 lise öğrencisi ve eğitimcileri atölye yapıyordu. Gençlere esprili şekilde sorduk "Bu saatte niye buradasınız" diye. Başladılar anlatmaya: "Kaygı yok, sınav yok, yargılanma yok, başarısızlık hissi yok; aksine kendimizi ifade edebiliyoruz, dinliyoruz- dinleniyoruz, yeni şeyler öğreniyoruz, kendimizi tanıyor ve eğleniyoruz." Programa katılan girişimcilik/sosyal girişimcilik projeleri üretme alanında aktif gençleri desteklemek için her yıl GİGLA Zirvesi planlanıyor. Zirveye katılacakların "kendi etki alanıyla ilgili gerçekçi ve başlangıç adımı atılmış projelerle" başvurmaları isteniyor. Çevremize baktığımızda, dünyayı kurtarmayı planlayan hayalden öte gidemeyen projelerle o kadar sık karşılaşıyoruz ki... Tam da bu yüzden etki alanımızda yapabileceklerimizi kaçırıp hiçbir şey yapamıyoruz. Asıl mesele kendi ekosistemimizde etki edebileceğimiz alana odaklanmak. Bu yüzyılın, kendi geleceğini tasarlayabilen gençlerin yüzyılı olacağını göz ardı etmeyelim.
Üniversiteye girişin kuralları, 4 Ocak'ta ÖSYM'nin web sitesinde ilan edilecek. Öncesinde, yenilikler kamuoyu ile paylaşılıyor. Bunları, değerli dostum ve İstinye Üniversitesi Genel Sekreteri Burak Kılanç'la konuştuk. Meslek lisesi mezunlarının sınavsız geçiş hakkı, 2017'den itibaren uygulanmayacak. İki yıllık ön lisans programını tercih edebilmek için ilgili YGS puan türünden baraj puanı aşmak gerekecek. YGS'de lise türü ne olursa olsun, her mezunun ortak müfredattan sorumlu olduğu göz önüne alındığında, bu değişikliğin teoride can yakmayacağı düşünülebilir. Ancak Lise 1'den beri sınavsız geçişe güvenip gevşek davranan pek çok meslek liseli için süreç zorlu geçecek. Son yıllarda tıp, hukuk, mühendislik ve mimarlık için getirilen taban başarı sırası uygulamasına 2017 ÖSYS'de öğretmenlik bölümleri de dâhil edildi. Artık üniversitede öğretmenlik okuyabilmek için ilk 240 bine girmek gerekiyor. PISA'da karşımıza çıkan karamsar tabloyu tartıştığımız bu günlerde, yeni mezun öğretmenlerin niteliğini artıracak bu değişiklik yerinde gözüküyor. Bu değişikliğin Ağustos 2017'ye yansıması, başta vakıflar olmak üzere kontenjanlarda boşluklar oluşması olabilir. Ancak etki 2016'da mühendislik kontenjanlarında görüldüğü kadar derin olmayacaktır. Kararlar doğru, zamanlama yanlış Yıllardır YGS puan türü öğrenci alan bazı öğretmenlik programları 2017 ÖSYS'de LYS puan türü ile öğrenci alacak. Buna göre, bilgisayar ve öğretim teknolojileri öğretmenliği YGS-1 yerine MF-1, beden eğitimi ve spor öğretmenliği YGS-6 yerine TM-2, kimya öğretmenliği YGS-2 yerine MF-3, okul öncesi öğretmenliği YGS-5 yerine TS-1, özel eğitim öğretmenliği YGS-4 yerine TS-1 puan türüyle öğrenci alacak. Bu bölümleri hedefleyenler için, değişiklik soğuk duş etkisi yarattı. Bence kararlar doğru, ancak zamanlama yanlış. Benzer bir puan değişikliği de İlahiyat ve İslami fakülteleri için geçerli. YGS ile girilen programlara artık LYS ile girilecek. ÖSYM, her testten soru örnekleri yayımlamalı. Açık uçlu soruların YGS-LYS'de sorulması yıllardır konuşuluyordu. Bu yıl LYS'de az sayıda açık uçlu soru olacak. Bu uygulamanın amaca hizmet edip etmeyeceğini Haziran 2017'de değerlendirebileceğiz. Şahsi öngörüm, beklenen faydanın elde edilemeyeceği yönünde. Bununla birlikte oyunun kuralları 4 Ocak'ta yayımlanacak kılavuzla netleşecek. Baraj puanların artıp artmadığı, testlerin puan türlerine katkı yüzdesinin değişip değişmediği, bir soru iptal edilirse bunun herkeste doğru kabul edilip edilmeyeceği, bir mi yoksa iki mi YGS olacağı, eczacılık ve diş hekimliği için taban başarı sırası şartı olup olmadığı yine bu kılavuzda belli olacak. Merakla bekliyoruz. Üniversite yolunda herkese başarılar.
Dünyada artık gençlerin meslek tercihlerinde, teknoloji, küreselleşme, iletişim ve hizmet sektörlerinde yer edinebilme öne çıktı. Bu eğilim bizim gençlerde de gözleniyor. Gençler artık sadece hizmet etmek değil, teknolojinin ve küreselleşmenin kendilerine sunduğu fırsatlardan yararlanmak istiyor. Gelecekte para kazanacakları meslek seçimini de, bu yönde yapmaya çalışıyorlar. Başka bir açıdan da edindikleri mesleğin toplumda prestij aracı olmasını umut ediyorlar. Sağlık meslekleri, bunların hepsini bir arada bulabildiğimiz pek çok branşı barındırıyor. Bu önemli konuyu değerli dostum ve Biruni Üniversitesi Sağlık Bilimleri Fakültesi Dekan Yardımcısı Prof. Dr. Fatma Çelik'le masaya yatırdık. Dünya nüfusu giderek artıyor. Ayrıca, insan ömrü de uzuyor. Yaşlanan bir dünya, buna karşılık yaşlı-genç insan artışı. Gittikçe daha da büyük bir hızla gelişen teknoloji karşısında, insan ihtiyaçları da artıyor. İnsan denen varlık, ilk zamanlarına nazaran, daha uzun yaşamayı başarabilmiş olmasına rağmen ve bunca gelişmeye karşı ne doğayı ne de kendi doğasını aşabilmiş. Üstelik hâlâ uzun ve kaliteli yaşamak, insanın elde etmek için her yolu denediği bir düş olmaya devam ediyor. Bu nedenledir ki temel insan hakkı olan sağlık hizmeti, bugüne kadar değerini yitirmemiş. Uzayan insan ömrü ve artan nüfusun yanı sıra, bir taraftan ülkemizde sağlık turizminin gelecek yıllarda önemli bir sektöre dönüşmekte olması ve bir taraftan da yakın çevremizde insan eliyle ve doğal yollarla oluşan afetler nedeniyle de daha da önemli bir konuma gelmiş. Bu durumlar, bu alanda iyi yetişmiş, ciddi sayıda insan gücüne ihtiyaç duyulmasının ana sebebi. Trend yükseliyor Bunun yanı sıra, sağlık alanı birbirine yakın olsa da, pek çok farklı branşın bir arada çalıştığı bir alan. Gençler, bu branşlardan lider veya ekip elemanı pozisyonuna gelebildiği gibi, yeni pozisyonlara da ilerleyebilirler. Başarılı olmaları halinde ara kademelerden, özellikle dört yıllık ve üzeri branşlarda bilim insanı olma yolunda ilerleyebilirler. Sağlık hizmetleri çoğu zaman yüz yüze, kişilerle iletişime geçerek yapılabilir. Ya da sadece teknolojinin kullanıldığı kişilerle çok az iletişime geçilmesini gerektiren alanları da mevcut. Yine bu alanın pek çok mesleği, kişilerin yönetim yeteneklerini kullanmasına da fırsat verir. Örneğin sağlık yönetimi mezunları, acil ve afet yönetimi uzmanları, hekimler, hemşireler, diyetisyenler, fizyoterapistler, odyologlar çalıştıkları kurum veya bölümlerde yönetici konumuna gelebilirler. Başarı ile okullarını bitirenlerin özellikle hekim yetiştiren sağlık branşlarının (tıp, diş hekimliği, veteriner hekimlik) iş güvencesinin olması, diğer sağlık branşlarının ise yüksek olasılıkla iş güvencesi sağlaması, bence önemli bir neden.
Maalesef zor zamanlardan geçiyoruz. Bu dönemlerde çocuklarımızın olumsuz etkilenmemesi için ebeveynlerin üzerine önemli sorumluluklar düşmekte. Konuyla ilgili olarak değerli dostum ve ID Coaching International Kurucu ortağı profesyonel koç ve eğitimci Neslihan Erdoğdu ile görüştüm. Eğitimci dostuma şu soruyu yönettim: Bu olağanüstü günlerde çocuklarımıza zarar gelmemesi için ne yapmalı ve nasıl davranmalıyız? Sizce bu konuda nelere dikkat etmeliyiz? Erdoğdu'nun görüşlerini sizinle paylaşıyorum. Bu gerçekten dikkat etmemiz gereken çok önemli bir konu, çünkü olup bitenlerin bizler üzerindeki etkileri ortadayken çocuklarımıza ne kadar ve nasıl yansıtacağımız konusunda farkındalıklı davranmamız gerekir. Bizler tepkilerimizi oluştururken çocuklarımızı neyle yüklüyor, onlara hangi tohumları ekiyoruz? Çocuğumuz yaşına bağlı olarak evde yaşananlardan, duyduklarından bir yargıya varıyor, "Dış dünya tehlike dolu"dan, "...hak etmiş... kötü şey yapanın ölümü hak etmesi" ya da "etnik köken ya da dini bir kavramı yermek ya da övmek ya da suçlamak" çocuklarımızı zehirlemekten başka işe yaramaz. Terörün amacı zaten hem bizi hem de gelecek nesilleri etkilemek, kontrol altına almak değil mi? Ebeveyn olarak sakin, dikkatli, seçici ve yapılandırıcı davranmalıyız. Yaş gruplarına göre şöyle bir özetleme yapılabilir: Çocuğun yaşı önemli Okul öncesi dönemdeki çocukların yanında olabildiğince az konuşmak ve izlemek doğru olabilir. "Yok bir şey... sen üzülme... aman boş ver olur böyle şeyler" gibi normalleştirme cümleleri yerine basit ama kısa açıklamalar yapmalıyız. "Bir patlama oldu ve bazı insanlar zarar gördü" gibi. İlkokul çağındaki çocukların olan bitenden haberdar olması daha yüksek bir olasılık olduğu için onlara karşı geçiştirmeden üzüldüğünüzü de gizlemeden, genellemelerden kaçınarak açıklamada bulunmak gerekir. "Bu ülkede yaşanmaz", "Hiçbir yerde güvende değiliz...", "...şunlar ölümü hak etti...", "...bunlar haklı" şeklinde yapacağınız yorumlar çocuğunuzun zihninde kalıcı kabuller yaratır. Ortaokul çağındaki çocuk olan biteni biliyor sadece rasyonel ve objektif yorum yapabilmeye ve durumla ilgili duygularını paylaşmaya ihtiyaç duyabilir. Bu durumda insan olmanın en temel kriter olduğunu unutmadan, kimden ya da nerden gelirse gelsin yaşananların yaşanmaması gereken şeyler olduğunu, barış ve huzur için herkesin el ele vermesi gerektiği mesajları ile konuşmanın, çocuklarımızın sağduyu geliştirmelerine de katkı sağlayacağına inanıyorum. Lise çağındaki çocuklarımız için ise en doğru tutum yine ayrıştıran, ötekileştiren değil, barışçı söylemler geliştirmek, bu tür durumların süreçte çözülebileceğini söylemek yerindedir. Güvenlik en önemli ihtiyaçlardan olduğu için çocuklarımıza, yanında yakınında olduğumuzu hissettirmek ve güvende olabilmesi için nelere dikkat etmesi gerektiği ile ilgili paylaşımda bulunmak yararlı olur. Unutmayalım ki gelecek anda yaratılıyor. Tam da şu an çocuğumuzun geleceği için doğru davranmak ve doğru söylemlerde bulunma zamanıdır.
Gelin bugün Doğu'nun güzel ilçesi Sarıkamış'a gidelim. Bu ilçenin Milli Eğitim Müdürlüğü, "Sarıkamış Şehitlerinin 102. Yılında, 102 Şampiyon" sloganıyla yola çıkmış. Belki bazılarınız için basit olabilir; ancak zor şartlarda yapılan bu çalışma benim için çok değerli. Bu örnek güzelliği sizinle paylaşmak istiyorum. TEOG'a hazırlanan öğrencilere, imkânlar dâhilinde başlatılan bir çalışma... Önce, bir deneme sınavıyla köy ve merkez okullardaki 102 en başarılı öğrenci seçilmiş. Köylerden seçilen 60 başarılı öğrenci ilçede bir yurda yerleştirilmiş. Öğrenciler, TEOG'a 10 gün kala planlanmış bu yetiştirme programında yoğun bir eğitim çalışmasından geçmiş. Bu programda, MEB'e yeni atanan, dershanelerde çalışmış ve sınav tekniğini bilen öğretmenler görevlendirilmiş. Sarıkamış Kaymakamlığı'nın koordinasyonu ve desteğiyle yürütülen çalışmada, köy çocuklarının yeme, içme, barınma, transfer ihtiyaçları dershane öğretmenlerince planlanmış. Öğrencileri sınav stresinden uzak tutmak amacıyla sinema vb. birçok etkinlik gerçekleştirilmiş. Daha kaliteli bir eğitim almaları amacıyla test, deneme sınavı ve benzer materyaller temin edilip öğrencilere dağıtılmış. Bu etkinlikler için gereken maddi yük Sarıkamış İlçe Kaymakamı Sayın Yusuf İzzet Karaman tarafından karşılanmış. Teşekkürler, Sayın Kaymakam. Öğretmenler, ücret talep etmeden ailelerinden, özel zamanlarından fedakârlıkta bulunarak gönüllülük esasıyla projeye dâhil olmuş ve büyük katkılar sağlamışlar. Bir teşekkür de, değerli öğretmenlerimize. Öğretmenlik mesleği sevginizden dolayı, yaşınız kaç olursa olsun, o değerli ellerinizden öpüyorum. Yayınevlerine sesleniyorum Velilerle yapılan görüşmelerde, çok mutlu oldukları görülmüş. Öğrencilerin köyden alınmasından, eve teslim edilmesine kadarki on günlük süreçte sürekli bilgilendirilmişler. Öğretmenlerin, çocukların en ufak sorununda bir anne baba şefkatiyle ilgilenmesi, onların devlete güvenlerini bir kat daha artırmış. Çocuklarla yapılan görüşmelerin sonuçları da olumlu. Bu eğitimin çok faydalı olduğunu, başarılı öğrencilerle aynı ortamda olmanın etkisiyle sisteme daha iyi odaklandıklarını belirtmişler. Öğretmenlerinin, kendilerine ilgili ve sıcak davrandığını, imkânların çok iyi olduğunu söylemişler. Bu çalışmalar, 2'nci TEOG'da da yapılacak. Üniversiteye girişe de hazırlık yapmayı düşünüyorlar. Ancak bir sorun var. Sınava hazırlık dokümanları kısıtlı. Hadi yayınevleri, bu fedakâr Sarıkamış İlçe Milli Eğitim Müdürlüğü'ne, her iki sınavın da dokümanlarını yağdırın. Bu mutluluk çorbasında, sizin de tuzunuz olsun. Bu ciddi ve güvenilir projenin gizli kahramanları, İlçe MEM Atakan Karabağ'ı ve koordinatör öğretmenler Şeniz Avcı ile Mustafa Süzgün'ü de kutluyorum.
Üniversite adaylarının, gelecekleriyle ilgili doğru karar verebilmek için tercih ettiği eğitim fuarları, ülkemizde son yıllarda büyük ivme kazandı. Geçmiş yıllarda, eğitim fuarlarıyla ilgili yazılar yazdım. Bu defa, bu fuarların içinde yaşayıp, edindiğim bilgileri sizinle paylaşmak istedim. Değerli dostum Eket Fuarcılık Kurucusu ve Genel Müdürü Uğur Tok, beni Malatya, Afyon, Ordu, Giresun, Samsun, İzmir ve Hatay'daki fuarlarına davet etti. İnanın, tanıtım uzmanları büyük özveriyle çalışıyor ve çok yoruluyorlar. Ülkemizde devlet ve vakıf olmak üzere yaklaşık 200 üniversite var. Üniversiteler stantlarında gençlere meslekler ve bölümleri hakkında bilimsel bilgi verirken, tercih uzmanları da doğru tercihin yollarını göstermeye çalışıyor. Bu amaçla, Eket Fuarcılık ülke genelinde 22 ilde 27 fuar gerçekleştiriyor. Öğrenciler motivasyon konularında seminerlere de katılabiliyor. Fuarlara katılan öğrenci sayısı ortalama 300 bin civarında. Başarıya doğru Ben de her fuarda gençlerle bir araya geldim. Onlara, Başarıya Doğru konferanslarımda anlattıklarımı, size özetlemek istiyorum. Üniversitede ortak ders uygulaması da birinci sınıf sonrası seçtiği bölümden memnun olmayan ve bölüm değiştirmek isteyen öğrenciler için çok önemli. Günümüzde, artık yüksek okul mezunu gencin eğitimini sürekli beslemesi gerekiyor. Birinci sınıftan itibaren seçilen bölümü destekleyen ikinci bir bölümün de derslerini alıp çift anadal yapmak, gelecekte büyük avantaj sağlayacak. Yüksek lisansı da göz ardı etmeyin. Günümüz küresel dünyasında, gençler yabancı bir ülkeden eğitim almak isteyebilir. Bu yüzden de üniversitenin yurtdışı bağlantılarına bakmaları gerekiyor. Gençlerin, üniversite bittiğinde yaşayabileceği istihdam problemlerini de hesaba katması gerekir. Üniversite ile iş dünyası arasında sıkı diyalog olmalı. Üniversitenin kariyer merkezinin onları hayata hazırlayıp hazırlamadığını araştırmalılar. Üniversitelerin 4 yıllık süreçte nasıl bir kariyer programı izlediği öğrenilmeli. Gençler, tercih yaparken, mezun olduklarında nasıl donanımlı bir insan olacağını doğru araştırmalı. Üniversitelerin ve bölümlerin öğretimini ve eğitimini çok detaylı öğrenmeliler. Binde bir puanın çok önemli olduğu üniversite giriş sınavları bir anlamda taktik yarışması da sayılabilir. Puanlama tekniğini iyi bilen, sınav taktiğini iyi ayarlayıp zamanını buna göre kullanan aday, seçtiği yükseköğretim programına girme şansını artırmış olur. 2025'lerde hayata atılacak gençler, geleceğiniz için sağlam adımlar atmak zorundasınız. Bugün, karar günüdür. Şehrinizde organize edilen eğitim fuarlarına katılın. Bence, bu tür fuarları gençlerimiz için, Milli Eğitim Müdürlükleri'nin de desteklemesinde yarar var.
TBMM Genel Kurulu'nda İstanbul'da Fenerbahçe Üniversitesi (FBÜ) kurulması kabul edildi. Üniversitenin akademik programları, tematik olarak Spor Bilimleri Fakültesi, Sağlık Fakültesi (özellikle spor sağlığı) olacak. FBÜ'nün akademik birimlerinde ayrıca mühendislik, iktisadi ve idari bilimler ve iletişim fakültesi olarak toplam 5 fakülte ve Sosyal, Sağlık, Fen Bilimleri olarak 3 enstitü ile Silivri yerleşkelerinde eğitim ve öğretime başlanması planlanıyor. Türkiye'de spor kulüpleri içinde ilk vakıf üniversitesi olan, Fenerbahçe Üniversitesi, yalnızca Fenerbahçelilerin değil, Türkiye'nin üniversitesi olacak. Bir eğitimci ve Fenerbahçeli olarak gurur duyuyorum. Geçtiğimiz mayısta, yaklaşık 200 kulüp üyesi akademisyen bir araya geldi. Kurulacak üniversitenin akademik felsefesi konusunda bir beyin fırtınası yapıldı. Çok verimli geçti. Ben de, üniversite tanıtımına dair kısa bir konuşma yaptım. Tabii ki tüm konuşma ve görüşler değerlendirilecek. Üniversiteye girişle ilgili yılda 100-120 konferansa gidiyorum. F.Bahçe Üniversitesi'nin kurulacağı bilgisinden sonra, üniversite adaylarının bir vakıf üniversitesini seçerken nelere dikkat ettiklerini gözlemledim. Bunları, sizinle paylaşıyorum. Adaylar ne istiyor? Günümüz iş dünyası donanıma önem verdiği için, üniversite tercihinde adaylar çok dikkatli olmalı. Üniversitenin akademik kadrosunun yanı sıra, profesyonel kadrosunun da araştırılması şart. Ayrıca bursların ne şekilde verildiği ve devamlılığı gibi unsurlar da araştırılmalı. Yabancı dil, özellikle İngilizce eğitiminin de çok önemli olduğunun altını çizmeliyiz. Üniversitelerde ortak ders okutulup okutulmadığı da çok önemli. Bu, birinci sınıf sonrası bölümünden memnun olmayan öğrenciler için bir fırsat. Ayrıca, günümüzde artık gençlerin seçtiği bölümü destekleyen ikinci bir bölümün de derslerini alıp, çift anadal yapması gerekiyor. Eğer bunu yapamıyorlarsa yan dal yapabilirler ancak, olmuyorsa da sertifikalarla eğitimlerini destekleyebilirler. Bu gibi imkânları da olmuyorsa başka bölümlerden dersler almaları gerekiyor. Günümüzün globalleşen dünyasında, gençler bölümüne dair başka ülkelerden de bilgi almak isteyebilir, bu yüzden de seçtikleri üniversitenin yurtdışı bağlantılarını incelemeliler. Okul bittiğinde olası istihdam problemlerini de düşünmeliler. Seçilen üniversitenin iş dünyası ile sıkı işbirliği olmalı. Gençler üniversite seçerken, kariyer merkezinin onları hayata profesyonel olarak hazırlayıp hazırlamadığını araştırmalı. Yeni kurulan üniversiteler de, bu şartları yerine getirecek şekilde hazırlıklarını yapmalılar.
Milli Eğitim Bakanlığı (MEB), 277 bin 188 öğretmenin katılımıyla "temel liselere geçişi" araştırdı. Ortaöğretim İzleme ve Değerlendirme Raporu'na göre, temel liseye geçiş yapan öğrencilerin, ayrıldığı okulun başarısını olumsuz etkilediği konusu öne çıktı. Raporda, buna ilişkin, "Bu durum temel liselere geçen öğrencinin, okulun en iyi öğrencisi olmasa da iyi öğrenciler olduğunu ve bu geçişlerin okuldaki başarıyı olumsuz etkilediğini göstermektedir" değerlendirmesine yer verildi. Temel liselere geçişler, okuldaki başarıyı olumsuz etkilemiştir, maddesine olumlu görüş belirten öğretmen oranı, yüzde 51 oldu. Bence de doğru. Geçen yıl, temel liselerin açılmasıyla, devlet okullarının, özellikle son sınıfında boşalmalar oldu. Son sınıflara gittiğim konferanslarda, boş salonları görünce üzülmüştüm. Ancak, bu geçiciydi. Devlet liseleri imkânları dahilinde öğrencilerini üniversite giriş sınavına hazırladılar. Bunu yaparken de veliye ekonomik yük getirmemeye çalıştılar. Tüm iyi niyetlerini ortaya koyarak, öğrencilerin okuldan ayrılmaması için her türlü fedakârlığı yaptılar. Üniversiteye yerleştirme sonuçları da iyi olunca, liselerin son sınıflarının boşalması da durdu ve bir önceki yıla nazaran kontenjanları da arttı. Devlet liselerimizin yönetici ve öğretmenlerini kutluyorum. Raporda, okullardaki destekleme ve yetiştirme kurslarının, öğrenci ihtiyaçlarını karşılama düzeyine dair bilgiler de yer aldı. "Okullardaki destekleme ve yetiştirme kursları, temel liselere geçişleri azaltmıştır" maddesine olumlu görüşler toplamda yüzde 53 iken, bu oran sosyal bilimler liselerinde yüzde 57, fen liselerinde ise yüzde 78 oldu. Yüksek not ve test Temel liseye geçişlerle ilgili raporda, geçişin en önemli nedeninin yüksek not almak olduğu ifade edildi. Burada, tüm temel liseleri aynı kefeye koyamayız. Ancak, üniversiteye girişte diploma notunun doğrudan etki etmesine karşıyım. Bence, öğrencinin başarısı okulun başarısı ile ilişkilendirilmeli. Ağırlıklı ortaöğretim başarı puanı (AOBP) bir anlamda başarı düzeyi yüksek okulların öğrencileri için bir ödüllendirmeydi. Bu yüzden, birçok fen ve Anadolu lisesi son sınıf öğrencisi temel liseye geçti. Binde bir puanın dahi çok önemli olduğu bu sistemde, ben de olsam aynısını yapardım. Temel liselere geçişi önlemek için, okullardaki destekleme ve yetiştirme kurslarının niteliğini artırmak gerekiyor. Dershane mantığıyla çalışan temel liselerin en önemli avantajı bol test sorusu çözmeleridir. Geçişleri azaltmak için, EBA'daki kazanım kavrama testlerinin nicelik ve nitelikleri artırılmalıdır. Temel liselerin felsefesi, üniversiteye hazırlık olduğu için, buradaki yönetici, öğretmen ve rehberlik öğretmenleri, bu işi biraz daha iyi bilirler.
Üniversite adaylarının, üzerindeki sınav baskısını azaltmak için, yükseköğretime geçiş sınavlarının birden fazla yapılabilmesi için teknik altyapı tamamlanıyor. Böylece üç kez sınav (YGS-LYS) yapılabilecek. Öğrenciler, hangisinde en yüksek puanı aldıysa, ona göre bir okula girecek. Birden fazla sınav uygulaması için boşluklar doldurulmazsa hukuki sıkıntılar da ortaya çıkabilir. Yerleştirme ve kontenjan tek. Sonuçta, bu sıralama sınavı. Bence, adil olması için her sınava tüm adayların girmesi gerekiyor. Şu anki sistem, adayların yetenek ve bilgisini tam ölçemeyebilir. Ancak, yine de kamuoyunda adil bir sınav olarak kabul ediliyor. Bu değeri kaybetmememiz gerekiyor. Eğitim-öğretimde değişiklik bilimsel zeminde, rasyonel nitelikte ve toplumsal uzlaşı temelinde gerçekleşmeli. Adaleti ve fırsat eşitliğini de gözetmeliyiz. Dolayısıyla kolay karar verilecek bir durum değil. Konuyu popülizmden uzak şekilde tüm yönleriyle masaya yatırılmalıyız. Binde bir puanın dahi önemli olduğu bu seçme sisteminde, değişiklik için çok iyi düşünüp, ona göre karar almalıyız. Tabii ki, yılda üç sınav adayların üzerindeki baskıyı azaltabilir. Ancak, sınavlar arası zorluk- kolaylık tartışması olabilecek. Ne yazık ki, testlerin soru ağırlıklarında, eş ağırlık ve denklik olmaması halinde sorunlar yaşanabilinecek. Testlerin güçlük düzeyinin denkliği için çalışma yapılmalı. Daha sonra test eşitleme çalışmalarıyla, adayın sınavlardaki puanları eşleştirilmeli. Bu sınavlar için iklim şartları açısından en ideal tarihler, sonbahar ve ilkbahar olabilir. Açık uçlu sorular Üniversiteye giriş için, açık uçlu sınavlar ileriki süreçlerde öğrencinin karşısına gelebilir. Açık uçlu sorularda bir cevap anahtarı var. Öğrencinin yanıtları, bu anahtar cümlelerle karşılaştırılıyor. Cevap kâğıtlarının değerlendirmesi iki tip oluyor. Kâğıtları A grubu öğretmenleri okuduktan sonra çapraz olarak B grubu öğretmenleri okuyor ve ona göre değerlendirme yapılıyor. Bildiğim kadarı ile değerlendirme yapılırken iki tarafın notları alınıp ikiye bölünüyor. Soruları değerlendirecek uzmanların psikolojik durumu ve siyasi görüşleri de çok önemli. Bu nedenle açık uçlu soruları kâğıdın kime ait olduğunu bilmeyen birden fazla 'puanlayıcının' değerlendirmesi gerekir. Ölçme ve Değerlendirme uzmanlarından aldığım bilgiye göre, az katılımlı sınavlarda açık uçlu sorular sorulabilir. YGS'ye yaklaşık 1 milyon 200 bin kişi katılıyor. Bu da YGS'de açık uçlu soruların kullanılamayacağını gösteriyor. Tabii açık uçlu soruların bir avantajı şu: Burada, öğrencinin ne anlatmak istediği rahatlıkla anlaşılıyor. Zaten Avrupa'da da birçok çoktan seçmeli sınav buna çevrildi. Açık uçlu sınav soru uygulaması deneme aşamasında, artıları eksileri değerlendirilip kamuoyuyla paylaşılacak. Üniversiteye girişte, yılda birden fazla sınav ve açık uçlu sorular, 2019 veya sonrasında uygulanabilir.
Ülkemizin kalkınması ve toplumsal refah, istihdam sorunlarının çözülmesi ile iş sağlığı ve güvenliğinin sağlanmasından ve mesleki yeterliliğin artırılmasından geçiyor. Meslek lisesi, gerçekten memleket meselesi. Ülkemizde işsizlik oranının düşmesi gerekiyor. Bence, mesleki ve teknik eğitim bu sorunun en doğru çaresi. Genç bir nüfusa sahibiz. Bu en büyük sermayemiz. Eğer iyi meslek adamı yetiştirirsek, sadece Türkiye'nin değil, AB'nin de ihtiyacını karşılamış olacağız. Bu konuda büyük çaba gösteren, Mesleki ve Teknik Eğitim Genel Müdürlüğü'nü de kutluyorum. Milli Eğitim Bakanlığı (MEB), mesleki ve teknik eğitimde ciddi ve ilkeli çalışıyor. Mesleki eğitimin ortaöğretimde yüzde 44 olan payı yüzde 60'a çıkartılmaya çalışılıyor. Uygulamalı dersler meslek standartlarını sağlayacak seviyeye yükseltiliyor. Böylece, mesleğin itibar algısı da yükseltilecek. 2002-2003 ders yılında mesleki ve teknik ortaöğretimde yaklaşık 800 bin olan öğrenci sayısı 2016- 2017 ders yılında yaklaşık 1 milyon 750 bine çıktı. 60 bin olan öğretmen sayısı ise 120 binin üzerinde. Okul sayısı da 2002- 2003'te bin 993 iken, 3 bin 266'ya yükseldi. Ülke genelinde 2002-2003 ders yılına dek OSB'lerde 9 okul faaliyet gösterirken, özel statüde okul yoktu. Bugün ise, OSB'lerde resmi ve özel 60 meslek lisesinde 39 bin 247 öğrenci okuyor. Teşvik kapsamında geçen yıl öğrenim gören 16 bin 976 öğrenciye toplam 81.6 milyon lira ödeme yapıldı. Tabii, tüm bu pozitif sonuçlarda, üniversiteye girişte katsayı eşitliği başrolü oynuyor. Bence, alınan en doğru kararlardan biri de budur. Gerçek değerlendirme yapılmalı Şu an meslek lisesi öğrencileri, ortaokulda başarısız, aileleri yükseköğretimden beklentisi olmayan sosyo kültürel ve ekonomik açıdan zayıf kesimlerden oluşuyor. Oysa meslek liseleri hem bilgi birikimi, hem de analitik düşünme becerisi ve bedensel kinestetik zekâ ister. Bu tür liselere, bölümle ilgili gerçek değerlendirmeler yapıldıktan sonra öğrenci alınmalı. Her meslek için asgari yeterlilikler belirlenmeli. Mevcut mesleki okullara girilirken, hiçbir bilimsel kriter değerlendirmesi yapılmadığı için, başarı yakalamak çok zor. Ne yazık ki bu, insan ve kaynak israfı demektir. Bunun sonucu, sanayici kalifiye eleman bulamıyor ve rekabet gücü azalıyor. Şunu da sakın unutmayalım; mesleki eğitim pahalıdır. Ekonomik tablomuzu doğru kullanmak zorundayız. Üniversiteye girişte, meslek liseleri için uygulanan ek puan uygulaması kalktı. Bu beklenen bir şeydi, zira 2012 tarihli bir genelge ile önceden duyurulmuştu. Ancak şaşırtıcı olan 30/3/2012'den önce liseye kaydolanlar için ek puan uygulamasının sürmesi oldu. Bunun fırsat eşitliğini zedelediği düşünüyorum. Bence, meslek liselerinden, MYO'lara "Sınavsız Geçiş" kaldırılırsa, 2017 ÖSYS'de meslek liselileri zorlu bir YGS süreci bekleyecek.
Geçtiğimiz günlerde açıklanan ve 2016-2019 arasında gerçekleştirilmesi planlanan Türkiye'nin orta vadeli programında, ikili eğitime son verilip tüm okullarda tam gün eğitime geçileceği bilgisi geniş yer aldı. Gerekli altyapı oluşturularak, 10 binden fazla okulda uygulanan ikili eğitime 2019'dan itibaren son verilmesi öngörülüyor. Tam gün uygulaması sayesinde öğrencilerin ikili eğitimde yaşadığı sorunların da son bulması bekleniyor. İkili eğitimdeki (sabahçı -öğlenci) sabah erken uyanma kaynaklı uykusuzluk ve dolayısıyla derse yoğunlaşma ve yetersiz ve /veya yanlış beslenme sorunlarının da minimalize olması fiziksel ve zihinsel gelişmeyi de olumlu etkileyecek. Bu konuyu, değerli kardeşim ve Mektebim Okulları Akademik Kurul Başkanı Banu Gürün'le masaya yatırdık. Tam gün eğitim elbette bazı ihtiyaçları da beraberinde getirecek. Eğitim çağındaki nüfus düşünüldüğünde, tam gün eğitim için derslik ve öğretmen sayısının da artırılması gerekecek. Sistem oturduğunda, öğrencinin okulda geçireceği süre de artacağından yemekhane, kütüphane, spor salonu benzeri ortak alanların yapılanması, ya da mevcut kapasitenin öğrenci sayısına uygun hale getirilmesi gerekiyor. Tüm bu parametreler göz önüne alındığında bütçe konusu gündeme geliyor. 76 bin yeni derslik Geçmişe göre azalmış olsa da on binden fazla okulda uygulanmakta olan ikili eğitimin 2019 sonuna kadar tamamen kalkacak olması öğrencilerin daha nitelikli ve zengin içerikli eğitim almasını sağlayacak. Teneffüslerin uzaması, öğrencilerin yaş gruplarına uygun doyurucu uyku alması ve kahvaltısını yapmış olarak derse başlaması gibi kriterler hiç şüphe yok ki başarıyı artıracak. Hatta okula olan olumlu algılarını güçlendirecek. Öğretmenlerin dersi daha verimli işlemesine, etkinlik, proje, sunum gibi eğitimi zenginleştiren faaliyetlere yeterli zamanın ayrılmasına da zemin hazırlayacak. Tüm OECD ülkelerinde ikili eğitime son verilmiş tam gün eğitim uygulamasına geçilmiş durumda. 15 yıl içinde ülkemizde derslik sayısı yüzde 100 artırılarak eğitimde OECD standartlarına yaklaşıldı. Tüm okullarda tekli sisteme geçilmesi için, ilk, orta ve lisede toplamda 63 bin, okul öncesinde de 13 bin olmak üzere 76 bin yeni dersliğe ihtiyaç var. Bu nedenle MEB'e ayrılan bütçedeki yüzde 7'lik 'yatırım' kaleminin en az 2 katı artırılıp yüzde 14 düzeyine gelmesi gerekiyor. Bakanlığın konuyu öncelikli ele alarak, hayırsever vatandaşlarımızın da desteğiyle 3 yıl içinde okullarımızı tam güne geçirebileceğimizi düşünüyorum. MEB, eğitimi hem muhteva, hem de fiziki olarak güçlendirmeye devam ediyor. Bence, önümüzdeki yıllarda, eğitimimizde başlatılan sessiz devrimin hızı artarak sürecek.
Okul öncesi eğitim şu anda zorunlu değil. Ancak yüzde 50'leri geçti. Önümüzdeki dönemde okul öncesi eğitim zorunlu hale gelecek. Bence, çok doğru karar. 12 yıllık zorunlu eğitim geldiğinde, okul öncesinin de zorunlu olmasını savunmuştum. Şimdi bu karar, bir eğitimci olarak beni çok mutlu etti. Gerçekten bir reform. Okul öncesi eğitim, gömleğin ilk düğmesidir. Doğru iliklenmesi gerekir. Kısacası, her çocuğumuzun en az bir yıl zorunlu ve nitelikli okul öncesi eğitim almasının önemine inanıyorum. İşte, bu önemli konuyu, değerli genç kardeşim ve Biltes Koleji Anaokulu Müdürü Şayeste Tuna ile konuştuk. Okul öncesi eğitim çocukların, sonraki yaşlarına fiziksel, zihinsel sosyal, duygusal ve dil gelişimleri açısından sağlam temeller oluşturmasının ilk basamağı. İlk basamağa güçlü adım atan çocuklar kazandıkları yetkinliklerle özgüveni yüksek, kendini ifade edebilen, çevresine saygılı, üretken, gelişime açık bireyler olacak. Bu süreçte her annebaba çocuklarının gelişim alanları takibi açısından aynı bilgi, beceri ya da zamana sahip olmayabilir. Çocukların takibinin uzman eğitimcilerce yapılması, her çocuğun eşit şartlarda başlamasını sağlayacak. Erken dönemde çocuklar, somut düşünme sürecindedir. Bilgileri deneyerek, dokunarak, yaparak ve yaşayarak öğrendiklerinde kalıcı hale getirirler. Aynı şekilde bizler de yeni bilgi ve becerileri uygulamalı deneyimlediğimizde daha kalıcı hale getirmiyor muyuz? Bundan dolayı şu anki bilgilerimiz, karakterimiz ve insan algımızın seneler önceki deneyimlerimizin bütünü olduğunu düşünüyorum. Neden? Niçin? Nasıl? Çocuklarımızın gelişimine katkı sağlarken artık teknolojinin içine doğduklarını unutmadan, dünya şartlarındaki ihtiyaçlarını iyi belirleyerek yol almalıyız. Bu yaş grubunun özellikleri göz önüne alındığında; duvarlardan, masadan, boyadan, oyuncaktan ibaret değil. Belli kurallar dâhilinde ama özgürce, keşfederek, neden-sonuç ilişkisi kurarak, akranlarıyla problemlerini kendisi çözen, eleştirel düşünebilen, benlik algısı gelişmiş, "Neden? Niçin? Nasıl?" sorularını sürekli soracağı eğitim ortamları oluşturmalıyız. Bunların yanı sıra dil becerisinin zihinsel gelişimle paralel olduğunu unutmamalıyız. Hem ana dil, hem de ana dil seviyesinde yabancı dili kazandırmak çok kolay. Çünkü 3-6 yaş beynin iki lobunun birlikte çalıştığı, birden çok dilin öğrenilebileceği kritik bir dönem. Yabancı dili geliştirmek için çocuğun okulda doğal ortamında, her etkinlik ve mekânda yabancı dilin konuşulması çok önemli. O dönemde çok akıcı konuşma sergileyemeyebilir ancak her yönergeyi anlar ve zihnine kaydederek ileri yaşlarda birikimini ortaya koyar. Yabancı dil kazanımının çocuğun farklı kültürlere merakını tetikleyip ilerleyen yaşlarda dünyayı keşfetmesinde katkısı olacağı inancındayım. Dolayısıyla yeni neslin gelişimine katkı sağlayarak gereksinimleri önceden belirlemek onların erken yaşlarda farkındalıklarının yüksek olmasını sağlayacak.
Başbakan Binali Yıldırım'ın açıkladığı Eğitimde Reform Paketi'nin detaylarına göre 4+4+4 sisteminde öğrenciler 5. sınıfta sadece yabancı dil eğitimi alacak. Milli Eğitim Bakanlığı sadece yabancı dil eğitimi projesinin üstünde 2.5 yıl çalıştığını ve bu projenin hayata geçeceğini belirtti. Öğrenciler 5. sınıfta Türkçe- İngilizce, Türkçe- Fransızca, Türkçe- Arapça ve Türkçe- Almanca dersleri görecekler. Öğrenciler başlangıç, basit, orta ve üst olmak üzere yabancı dil seviyelerini tamamlayacak. Her yıl bir üst kura geçilecek ve öğrenci daha fazla pratik yapacak. Bence, İngilizce öğretmen sayımız yetersiz. Ayrıca, pratik öğretim için, öğretmenlerimizin yeniden bilgilendirilerek eğitilmesinde yarar var. MEB, 5'inci sınıflarda yabancı dil hazırlık eğitimi için yol haritasını belirlemek üzere, akademisyenler, özel okul temsilcileri, yabancı dil uzmanları, yabancı dil öğretmenleri ve idarecilerden oluşan bir komisyon ile çalışmalarını sürdürüyor. Komisyon müfredatın felsefesi üzerine fikir jimnastiği yapıyor. Gramer değil, daha ziyade günlük konuşma üzerine bir eğitim üzerinde çalışılıyor. Hazırlık eğitiminde yabancı dilin yanı sıra, Türkçe ile sanatsal ve sportif faaliyetlere de yer verilmesi düşünülüyor. Özel sektörden hizmet satın alma MEB'in 5. sınıflarda yoğunlaştırılmış İngilizce projesinde özel sektörden hizmet alınmasını, değerli dostum ve Bahçeşehir Uğur Eğitim Kurumları (BUEK) Başkanı Enver Yücel'e sordum. Bu konudaki düşüncelerini aktarıyorum. Orta vadede dil öğretimi ile ilgili kararı çok yerinde görüyorum. Bu uygulamayla, yıllar önce uygulanan ortaokuldaki hazırlık sınıflarına dönüyoruz diyebiliriz. O zaman sınıf ve öğretmen eksiği nedeniyle dil öğretimini ülke çapında yaygınlaştıramamış ama yine de uygulamada iyi sonuçlar almıştık. Şimdi bu uygulamayı başarıyla sürdürebilmek için, yapılması gerekenler: İyi bir müfredat, yeterli derslik sayısı, İngilizce öğretmeni sayısı ve kalitesi, öğretim materyalleri (kitap, elektronik destek materyaller, vs). Bu hizmetler sadece devlet eliyle olmamalı; özel sektörden de, akredite olmuş veya akredite olacak kurumlardan da hizmet satın alınabilmeli. Okul aile birlikleri vasıtasıyla, devletin de desteğiyle, özel sektör bir okulun hazırlık sınıfı eğitimini komple verebilir. Özel sektör belki dil öğretimi konusunda daha pratik, daha profesyonelce, uluslararası standartlarda öğretmenler getirebilir. Bir dönem MEB 'yurtdışından öğretmen getireceğiz' demişti. O zaman ben de 'bırakın bu işi özel sektör yapsın' demiştim. Günümüzde her şey devlet eliyle yapılacak diye bir kaide olmamalı. İşte, ulusal ve uluslararası bir eğitimcinin görüşleri. Bence, MEB'in bu düşünceleri doğru değerlendirmesinde yarar var.
BAU International Washington D.C. Üniversitesi'nde 15 Temmuz başarısız darbe girişiminin Türkiye ekonomisine etkilerinin tartışıldığı bir panel düzenlendi. Panelde genç Türk iş insanları, Moody's'in not düşürme kararına en iyi cevabı Türkiye ekonomisini büyüterek vereceklerini belirttiler. Tartışmada Gayem Group yönetici ortağı Eral Osmanlar, darbe girişimi akşamı yaşananları özetleyerek Türk halkının büyük kahramanlık örneği sergilediğini hatırlattı. Osmanlar, "Türkiye, tarihinde tanık olmadığı kanlı bir saldırıyla karşı karşıya kaldı. 242 kişi hayatını kaybetti, iki binden fazla insan yaralandı. Kısa sürede anlaşıldı ki FETÖ'ye bağlı ve Türk ordusuna yuvalanmış bir grupça bu darbe girişimi yapılmıştı. Darbeyi planlayan ve yönetenlerin Pennsylvania bağlantıları açıkça ortaya dökülüyor. Biliyorsunuz ABD ve Türkiye 'model ortak' statüsünde. Türkiye'nin ortağından beklentisi ise darbenin elebaşısı Fetullah Gülen'in iadesi" diye konuştu. Bahçeşehir Eğitim Kurumları İcra Kurulu Başkanı Hüseyin Yücel, panelde yaptığı konuşmada darbe girişiminin Türkiye ekonomisine etkilerini değerlendirdi. Türkiye'nin son yıllarda bölgede pek çok sorunla uğraştığını hatırlatan Yücel, buna rağmen ekonomide yüzde dörde yaklaşan bir büyümenin yakalandığını söyledi. Yücel, eğitim sektöründe her yıl milyonlarca dolarlık yatırım yapan bir grubun yöneticisi olarak, iyi yetişmiş insan kaynağının bir ekonominin en önemli lokomotif gücü olduğuna inandığına vurgu yaptı ve bu yatırımları artırmak gerektiğine dikkat çekti. Gençlere görev düşüyor Reyting kurumu Moody's'in kararını da yorumlayan Yücel, "Darbe girişiminin üzerinden iki aydan fazla zaman geçmişken Moody's yaptığı değerlendirmede Türkiye ekonomisinin darbenin şokunu tamamen emdiğini belirtmişti. Ancak aynı kuruluş sadece üç gün sonra Türkiye'nin kredi notunu düşürdü. Üç gün içinde kendisiyle çelişen iki karara imza atan bir kuruluşun güvenilirliğinden şüphe ediyoruz" dedi. ABD'deki mortgage krizinden hemen önce reytingcilerin verdiği notların en üst seviye olan AAA+ olduğunu hatırlatan Yücel, işin aslının böyle olmadığının çok geçmeden anlaşıldığını söyledi. Yücel şöyle devam etti: "Soru işareti şudur: Darbe girişimi ile elde edilemeyenler, Türkiye'nin ekonomisini zora sokarak mı elde edilmeye çalışılıyor? Türkiye'yi tekrar sıkıntıya sokma hevesinde olanlar varsa şunu bilmelidir ki bu çabalar bir kez daha sonuçsuz kalacaktır." Yücel, konuşmasının sonunda Türkiye'nin 2023 hedefinin dünyanın en gelişmiş ilk 10 ekonomisinden biri haline gelmek olduğunu belirterek bunun için gençlere büyük görev düştüğünü söyledi. Panelde bir kez daha gördük ki, Türkiye olarak dünyaya kendimizi daha iyi anlatmalıyız. Ayrıca, panelin yurtdışı medyada da yer alması çok önemli.
Avrupa Uluslararası Derneği'nin tüm dünyadan uluslararası üniversiteleri bir araya getirdiği organizasyon İngiltere'nin Liverpool kentinde yapıldı. Ne yazık ki, Avrupa Uluslararası Eğitim Derneği (EAIE) ülkemiz aleyhinde ciddi bir olaya sahne oldu. FETÖ'nün darbe girişiminden sonra, örgütle bağlantısı olan bazı akademisyenlerin üniversitelerden ihracı, yanlış değerlendirildi. Dünyanın 80 ülkesinden 250 üniversitenin katıldığı fuarda, "Türkiye'deki akademik özgürlüğün kısıtlanması" olarak yansıtıldı. EAIE Başkanı Laura Howard, Türkiye'de akademik özgürlüğün olmadığını, bu yüzden ülkedeki üniversitelerden yeterince katılımcı bulunmadığını öne sürdü. Bu ifade son derece yanlıştır. Bence, bunlar araştırılmadan kasıtlı söylenmiş sözler. Bildiğim kadarıyla, 25 üniversitemizden, yaklaşık 100 üniversite temsilcimiz, orada bulunuyordu. Fuara katılan, değerli dostum ve Dış Ekonomik İlişkiler Kurulu (DEİK) Eğitim Ekonomisi İş Konseyi Başkanı Dr. Mustafa Aydın ile Türk üniversiteler heyeti, aynı gün bir yazıyla Laura Howard'ın Türkiye karşıtı konuşmasını düzeltti. Böylece, büyük bir yanlış önlendi. Ülkemiz aleyhine yapılan bu hareketi önleyen herkesi kutluyorum. Böyle uluslararası bir platformda, bu tarz iddialar, manidardır. Ayrıca bu güçlerin nasıl çalıştığının göstergesidir. Ülkemizin içinden geçtiği bu olağanüstü ve zorlu durumda, eğitim dünyamız da üzerine düşen görevi yerine getirecektir. Eğitim camiamız her konuda uyanık olmalı ve gerekli hareketi anında yapmalıdır. Türkiye'mizin aleyhine olan her türlü hareketi, el ele vererek lehimize çevirmeliyiz.
15 Temmuz darbe girişimi sonrası FETÖ operasyonlarında özellikle kamudan çıkarılan ve açığa alınanlardan örgütle ilişkisi olmayanların mağduriyetiyle ilgili çalışma başlatıldı. Konunun doğuracağı hukuki sorunlarla ilgili 3 aşamalı mağduriyet planı yapıldı. Hukukçularla konu değerlendiriliyor. Örgütle bilinçli irtibatlı olanlar ile hasbelkader ilişki kuranların ayrılması gerektiğini düşünüyorum. 28 bin 163 öğretmenin MEB'le ilişiği kesildi. 20 binin üzerinde öğretmen de açığa alındı, onlarla ilgili inceleme sürüyor. FETÖ ile direkt bağı olan ve darbe girişiminde rol alanlara dair çalışma yapılmayacak. Örgütle ilişkisi yakınlık düzeyinde olanların kamuya dönmemesi ama tazminat ve emeklilik gibi haklarını alması tartışılıyor. Yanlış ihbar nedeniyle işten atılan ve açığa alınanların ise bir KHK ile listeleri yayınlanacak ve göreve dönmeleri sağlanacak. Hükümet kaynakları, plan için ince eleyip sık dokuduklarını ve zaman alacağını dile getiriyorlar. Yetkililer, bu çalışmanın ilk KHK ile kapatılan ve sonradan isim benzerliği vb. nedenlerle yanlış değerlendirme yapılmış özel okul ve kurumlarla ilgili düzeltme olacağını ifade ediyor. Bu okulların FETÖ ile bağı olmadığı saptanınca, sonradan çıkarılan kararnameyle düzeltme yapıldı. Aynı yöntem işten atılanlar için de söz konusu olabilecek. KHK ile atılan ve açığa alınanlardan suç örgütüyle ilişkisi olmayanların durumu da yine KHK ile düzeltilebilecek. Mağdur olduğuna inananlar FETÖ ile mücadelede haksızlığa uğradığını iddia edenlerin ayrıştırılacağı kurul, Ankara'da Başbakanlık ve her ilde de valilik bünyesinde oluşturuldu. Başbakanlık Müsteşarı'nın gözetiminde, Güvenlik İşleri Genel Müdürlüğü koordinasyonunda çalışacak kurulda, tüm bakanlıklardan temsilciler bulunuyor. Başbakanlıktaki kurul, illerden gelen ve kendisine yapılan şikâyetleri inceleyecek. İtirazlarla ilgili hem istihbarat birimlerince hem de kurumlarında tekrar inceleme yapılacak. Ancak valilikler, özerk yapılarından dolayı üniversiteler ve belediyelere dair itirazlara bakmayacak. Üniversitelerle ilgili itirazları, buralarda oluşturulan komisyonlar değerlendirecek. Daha önce yazdım, bir kez daha yazıyorum. MEB temsilcileri, açığa alınan öğretmenlerle ilgili titiz bir çalışma sürdürüyor. İçlerinde haksızlığa uğrayanlar olabilir. Gerekirse çalışmalar yeniden ele alınacak. Haklıyla haksız, suçluyla suçsuz ayırt edilecek. MEB, intikam duygusuyla değil, adaletle hareket ediyor. FETÖ ile mücadelede haksızlığa uğradığını iddia eden öğretmenler ve MEB mensupları en kısa sürede başvurularınızı yapın.
Her yıl üniversiteye geçiş sürecinin tamamlanmasının ardından değerli öğrencim Burak Kılanç ile geçen bir yılı değerlendirmek geleneğimiz olmuştur. 2016 ek yerleştirmenin tamamlanmasının ardından Kılanç ile Genel Sekreteri olduğu İstinye Üniversitesi'nin Topkapı Sağlık Kampusu'nda bir araya geldik. Sohbetimizden çıkan özet başlıklar şunlar: 2016 ÖSYS, geçmişe kıyasla farklı şartlarda başlamıştı. Dershanelerin kapatılmasının ardından hem adaylar hem de (bazı) okullar dershane desteğinin olmadığı süreçte geride kalmamak için özel ders ve kurslar vb. ile boşluğu doldurmaya çalıştı. İlk sürpriz 2016 ÖSYS Kılavuzu'nda ortaya çıktı. 2010'dan beri uygulanan 140 puan barajı 150'ye çıkarıldı. Test başarısı olarak %10'a karşılık gelen 140 yerine %12.5 karşılığı 150 barajının getirilmesindeki amaç üniversite öğrencilerinin kalitesini artırmaktı. Biliriz ki sınav soruları kolaysa öğrenciler yüksek puan alır. ÖSYM de farklı davranmadı; YGS ve LYS'de sorular kolaydı, barajı geçen daha çok oldu. Sözün özü, YÖK'ün üniversiteye daha nitelikli öğrenci alma hedefi yolunda 150 puan barajı pek işe yaramadı. 2016 ÖSYS'nin bir önemli yeniliği de Mühendislik ve Mimarlık bölümleri için başarı sırası şartı oldu. Tıp ve Hukuk için benzer uygulama 2015'te başlamış ancak zaten sınavda ön sıraları alan öğrencilerin bu fakülteleri tercih etmesinden dolayı 2015'te bu sınırın etkileri hissedilmemişti. Mimarlık ve mühendislikte ise etki büyük oldu. Mühendislik ve Mimarlık puan türü olan MF-4'te, 2015'te devlet ve vakıf kontenjanlarının %3.8'i boşta kalırken, 2016'ta boş kalan kontenjan oranı %14.8 oldu. Tercih yapacak öğrencilere yıllardır "puana değil başarı sırasına bakın" deriz. Öğrenci niteliğini artırma hedefinde de başarı sırası şartının, baraj puanı yükseltmeye göre etkin olduğu anlaşılıyor. 2016 ÖSYS'deki bir diğer değişiklik tercih sayısının 30'dan 24'e indirilmesi idi. ÖSYM'nin verilerine göre adaylar ortalama 18 tercih kullanıyordu. YÖK, adayları daha bilinçli tercihe yönlendirmek için tercih sayısını 24'e indirdi. ÖSYM verileri açıkladığında bu değişiklik hakkında sağlıklı değerlendirme yapabiliriz. Bu yıl ÖSYS sürecinde önemli bir atılım da "Öğrenci Dostu YÖK" sloganı çerçevesinde hazırlanan YÖK Atlas çalışması oldu. 2017 ÖSYS'de neler bekleniyor? 64. Hükümet'in belirlediği "2017 ÖSYS'den itibaren birden çok YGS yapılması" hedefini, 65. Hükümet de teyit etmişti. Ancak 15 Temmuz süreci öncelikleri değiştirdiği için bu hedef ötelenir mi bilemem. Benzer şekilde, meslek liselerinden MYO'lara "Sınavsız Geçiş" kaldırılırsa, 2017 ÖSYS'de meslek liselileri zorlu bir YGS süreci bekleyecek. YÖK'ün öğrenci kalitesini artırmak için getirdiği başarı sırası şartına başka bölümler (diş hekimliği, eczacılık, eğitim fakülteleri gibi) eklenebilir.
2015-2016 eğitim-öğretim yılı istatistiklerine göre, 8 bin 250 özel okul ve bu okullarda 1 milyon 174 bin 409 öğrenci öğrenim bulunuyor. Bu özel okulların bin 17'sinin bugüne kadar FETÖ ile ilişkisi saptanıp kapısına kilit vuruldu. Bu okullardaki öğrencilerin sayısı ise yaklaşık 135 bin. Türkiye'deki özel öğrenci yurdu sayısı ise 4 bin 682; bu yurtlarda da 195 bin 138 öğrenci kalıyor. Söz konusu yurtların da 499'unun FETÖ'ye bağlı olduğu ortaya çıktı. FETÖ'nün elinde 284 tane de kurs veya etüt merkezi var. Ayrıca FETÖ'ye bağlantılı okullardan çalışan toplam 27 bin öğretmenin şu ana kadar, 21 bininin çalışma ruhsatları iptal edildi. 15 Temmuz'dan sonra OHAL kapsamında FETÖ ile bağlantılı olduğu gerekçesi ile bin 17 eğitim kurumunu MEB devraldı. Bunlar MEB bünyesinde okul olarak hizmet verecek. Bu okullara 15 Temmuz darbe girişiminde şehit olan vatandaşlarımızın adları verildi. Çocuklar 15 Temmuz'u hep hatırlayacak. Bence, çok doğru bir karar. Maliye kapatılan okullara ücretini ödeyen velilerle ilgili çalışmalarını sürdürüyor. Bu okullar ticari şirket; bu nedenle konu MEB'in alanı değil. Ticari şirketlere yapılan ödemelerin tasarrufu Maliye'nin alanına giriyor. OHAL kapsamında çıkarılan Kanun Hükmünde Kararname ile, kapatılan okullara ait taşınmaz ve diğer varlıklar da Hazine'ye devredildi. MEB titiz çalışıyor MEB devraldığı okullarda 40 bine yakın norm fazlası öğretmeni görevlendirecek. Bu günlerde ihraç kararları bekleniyor. Boşalan kadrolar tanımlanacak. Ardından devralınan okullar dâhil, tüm okullarda norm fazlası öğretmenlerin ihtiyaç olan okullarda isteğine göre çalışacağı bir takvim oluşturulacak. Sözleşmeli öğretmenlerin kadrolu öğretmenlerle çalışma yeri açısında farkı olmayacak. Bu öğretmenler Türkiye'nin her yerinde görev alacak. En fazla ihtiyaç Güneydoğu ve Doğu'da... FETÖ'nün okullarına bilinçsizce gitse dahi bazı veliler özel okul travması yaşadı ve etkilendi. Bence, bu okullara yatırılan paralar veliye geri dönerse, yarıdan fazlası özel okullara yönelecektir. 2016-2017 yılı özel okul ücretlerinin en son ilan tarihi (darbe öncesi) 31 Mayıs'tı. Okullar ilan ettikleri ücreti bir yıl değiştiremez; yeni yıl ücretlerinde de enflasyon oranında artış uygulayabilir. Yani okul ücretleri bu olaylara bağlı olarak değişmeyecek. Bildiğim kadarı ile, MEB'de bir kriz merkezi kuruldu. Açığa alınanlarla ilgili titiz çalışmalar sürüyor. Bunların içinde haksızlığa uğramış olanlar olabilir. Onun için, gerekirse çalışmalar yeni baştan ele alınacak. Haklıyla haksız, suçluyla suçsuz ayırt edilecek. MEB, intikam duygusuyla değil, adaletle hareket ediyor. FETÖ'ye katılan, birlikte davrananların tespitinde de kılı kırk yarıyor, kesinlikle sürek avına çıkmıyor. Sağlam verilerle hareket ediyor. MEB'in çalışmalarını yakından takip ediyorum, yaşla kurunun birlikte yanmasına asla izin verilmeyecek.
15 Temmuz FETÖ darbe girişiminin ardından Türkiye çok önemli bir sınavdan geçti. Bu süreçte en önemli boyutlardan biri de yükseköğretimde yaşanıyor. 23 Temmuz'da yayımlanan Kanun Hükmünde Kararname ile kapatılan 15 vakıf üniversitesindeki öğrencilerin durumu YÖK'ün önüne çözümü güç bir sorunlar yumağı çıkardı. Sorunlara akademik bütünlüğü zedelemeyecek, adil, kamu vicdanını rahatsız etmeyecek bir çözüm üretmek kolay olmadı. Uygulamayı değerli kardeşim ve öğrencim Üniversite Tercih Merkezi Direktörü Burak Kılanç ile masaya yatırdık. Uygulamanın kuralları 1- Kapatılan üniversitelerdeki öğrenciler öncelikli olarak sahipsiz kalmamalıydı, bu nedenle her öğrenci bir koordinatör üniversite ile ilişkilendirildi. Öğrenciler bu hafta içinde ÖSYM'nin açıklayacağı uygulama esasları çerçevesinde tercih yapacak; üniversiteye yerleştirilecek. Yerleştirmede, özetlemek gerekirse, öğrencinin kapatılan okula girdiği yıldaki puanları tercih ettiği programın o yıldaki taban puanı ile kıyaslanacak, eşit ve daha düşük puanlı programa yerleştirilecek. Yerleşme, puana göre olacağı için, kamu vicdanı zedelenmeyecek. O okul artık öğrencinin esas okulu olacak. 2- Öğrenciler sadece okuyageldikleri bölümle aynı adlı bölümleri tercih edebilecek. Örneğin Çevre Mühendisliği'nden okuyan bir öğrenci İnşaat Mühendisliği'ni tercih edemeyecek. 3- Öğrenci, kapatılan üniversitede ödeyegeldiği ücretin aynısını yerleştiği üniversiteye ödemeye devam edecek. Burada kapatılan üniversitedeki muhasebe kayıtları esas alınacak; kardeş indirimi, ek başarı bursu gibi sonradan kazanılan burslar sürecek. 4- Öğrenci yeni okulunda değil de başka bir şehirde (örneğin yaşam düzenini kurduğu, kapatılan üniversitenin olduğu şehir) okumak isterse, özel öğrenci statüsü ile o şehirdeki bir üniversitede ders alabilecek, öğrenciliği sürdürebilecek. Aldığı dersler yerleştiği esas üniversitede sayılacak ve diplomasını esas üniversiteden alacak. 5- Öğrenciler yerleştirme sürecinin ardından, o üniversiteden başka bir okula yatay geçiş de yapabilecek. Yatay geçiş bilindiği üzere iki yolla oluyor. Merkezi Yerleştirme Puanına Göre Yatay Geçiş son derecek esnek, son başvuru tarihi 31 Ağustos. Kontenjanlar hayli yüksek, her sınıf seviyesinde (hazırlık dahil) yapılabiliyor ve taban puan şartı tuttuğu takdirde, üniversite senatosunun ek bir kısıtlama getirmesi mümkün değil. Not Ortalamasına göre Yatay Geçiş'in son başvuru tarihi de 31 Ağustos'a uzatıldı. Bu yolla geçiş kontenjanları kısıtlı ancak ilgili yönetmeliğe göre, kontenjanlar üniversitenin kararı ve YÖK'ün onayı ile esnetilebilecek. Bakalım hangi üniversite ne kadar öğrenci dostu olacak? 6- Kapatılan üniversitelerin öğrencileri ile ilgili en sıcak konulardan biri de bu öğrencilerin alacağı diplomalarda kapatılan üniversite isminin yer alıp almayacağı. Bence, almamalı. YÖK'ün aldığı son karara göre hem diploma hem de diploma eklerinde kapatılan üniversitenin ismi olacak. Ancak bu konuda ciddi bir tepki oluşmuş durumda ve uygulamanın nereye çevrileceği önümüzdeki günlerde netlik kazanacak.
Milli Savunma Bakanlığı bünyesinde Milli Savunma Üniversitesi adıyla yeni bir üniversite kuruldu. Buna göre, Milli Savunma Bakanlığı bünyesinde kurulan Milli Savunma Üniversitesi, rektörlüğe bağlı olarak, kurmay subay yetiştirmek ve lisansüstü eğitim vermek amacıyla yeni kurulan enstitülerden, kara, deniz ve hava harp okullarından, astsubay meslek yüksekokullarından oluşacak. Üniversitenin rektörü, Milli Savunma Bakanı'nın önereceği ve Başbakan'ın uygun göreceği üç aday arasından Cumhurbaşkanı tarafından seçilecek. Ayrıca rektöre, görevlerinde yardımcı olmak üzere sayısı dördü geçmemek üzere Milli Savunma Bakanı tarafından rektör yardımcıları atanacak. Üniversitenin teşkilatı, Bakanlar Kurulu kararıyla oluşturulacak. YÖK, 30 Ağustos'ta harp okulları ve astsubay hazırlama okullarından mezun olacak subay ve astsubayların alanlarına ve puanlarına göre en uygun fakülte ve yüksekokulları belirleyecek. Rütbe alamayacak mezunlara, üniversite diploması verilecek. Ara sınıftakiler ise sınava girdikleri yılın puan ve alanlarına göre üniversitelere nakil olacak. Bundan sonra, lise ve dengi okullardan mezun olan tüm çocuklarımız bu sınavlara girebilecekler, ter döküp, emek verip kazandıklarında Türk ordusunun şerefli bir mensubu olma imkânını bulabilecekler. Hükümetin, Milli Savunma Üniversitesi kurulması kararına, bir eğitimci olarak destek veriyorum. Zaten, başta ABD olmak üzere, birçok gelişmiş ülkede, benzer yükseköğretim kurumlarında bu tür askeri eğitim veriliyor. Yeni yol haritası Yazılı medyadan öğrendim, 2000 ile 2007 arasında askeri liseyi kazanan öğrencilerin 1598'i ortaokul birinci sınıfı dışarıda okumuş. Hiçbiri SBS'ye, TEOG'a girmemiş. Doğrudan askeri lise sınavına girmiş. O günlerde bu anormal sonuçları, yöneticilerin değerlendirememelerini anlayamıyorum. 2000 ile 2014 arasında sınava giren tüm öğrenciler ne hikmetse üstün zekâlı. Bu yıllarda askeri liselere giriş sınavında sorular çalındığı için, tamamını ya da tamamına yakınını doğru yapan öğrenci sayısının bir yıl 419, başka bir yıl 700 olduğuna dikkatinizi çekerim. Ne zaman, ÖSYM'de 2014'te köklü değişiklikler olup, sorular çalınamayınca, bu sayı 2'ye düşüyor. Bu defa da FETÖ'den olmayan, başarılı öğrenciler mülakatta eleniyor. MEB, FETÖ'nün darbe girişiminin ardından kapatılan askeri liselerdeki öğrenciler için yol haritasını da belirledi. Bu öğrenciler mesleki ve teknik, imam hatip ya da Anadolu liselerine yerleştirilecek. Kapatılan beş askeri lisede 10, 11 ve 12'nci sınıflara denk düşen toplam 3 bin 103 öğrenci bulunuyor. Askeri liselerde 81 ilden öğrenci mevcut. Kapatılan askeri liselerdeki öğrenciler ülke geneline istediği ile ve okul türlerine göre tercih yapabilecek. Yerleştirmede öğrencilerin, liseye girdiği yıl SBS ya da TEOG'dan hangisinden puanı varsa, o dikkate alınacak. Kapatılan askeri okullardaki öğrencilerin nakil komisyonlarına 22 Ağustos'a kadar başvuru yapmaları gerekiyor. Bu tarihe kadar başvurmayanlar, puanlarına göre resen nakil olacak. Eğer öğrencinin istediği okul türüne puanı yetmezse, o zaman puanına uygun bir okul türüne yerleştirilecek.
MEB'de, FETÖ'nün darbe girişiminin ardından kapatılan okullar ve açığa alınan öğretmenlerle ilgili işlemler sürüyor. Bir yandan da 2016-2017 eğitim öğretim döneminde öğretmen ihtiyacının karşılanması için hazırlıklar devam ediyor. Bakanlık, ülke genelindeki 40 bin norm fazlası öğretmenin, darbe girişiminin ardından kapatılarak devlet okuluna dönüştürülmesi planlanan ve açık bulunan diğer okullarda görevlendirilmesi için çalışmalarını yürütüyor. Bu kapsamda norm fazlası öğretmenler, "bulundukları illerde, ihtiyaç oluşacak okullara tercihlerine göre" yerleştirilecek. Hakkında kapatma kararı verilen okulların da devlet okuluna dönüştürülmesi için hazırlıklarını sürdüren bakanlık, illere yazı göndererek, bu kurumların norm kadrolarının belirlenmesini istedi. MEB, kapatılan özel okulların hiçbirinin atıl kalmaması yönünde de çalışma yürütüyor. Kapatılan okullardan devlet liselerine dönüştürüleceklerin, nakil sürecine dâhil edilmesi planlanıyor. Bazı iller tarafından kapatılan özel okulların MEB'e tahsisine ilişkin kararlar da bakanlığa ulaşmaya başladı. 15 Temmuz darbe girişiminin ardından kamudaki en büyük personel operasyonu Milli Eğitim Bakanlığı'nda yaşanıyor. Kamu ve özel eğitim kurumlarında çalışan 50 bine yakın öğretmen açığa alındı. Bin 700'e yakın özel öğretim kurumu kapatıldı. Milli Eğitim Bakanlığı, 21 bin 738 kişiyi açığa almıştı. Bunun yanında özel eğitim kurumlarında görev yapan 21 bin öğretmenin de lisansını iptal etti. Bu durumda Milli Eğitim Bakanlığı'nda büyük bir açık meydana geldi. Bu açığın sözleşmeli öğretmenlerle de kapatılacağı MEB tarafından açıklandı. 800'e yakın özel okula kapatma kararı uygulandı. Yargı kararıyla kayyumlara devredilen okullar da ilave edildiğinde hemen hemen bu yapıya ait bütün okullar, Milli Eğitim Bakanlığı tarafından kontrol altına alınmış olacak. Sözleşmeli öğretmen ile de bu konudaki açığın kapatılması planlanıyor. Şehitlerin ismi verilmeli Kapılarına mühür vurulan okullarda okuyan öğrencilerin devlet okullarına nakil olması kolaylaştırılacak. Kapatılan özel ilköğretim ve özel ortaöğretim kurumlarındaki öğrencilerin resmi eğitim kurumlarına geçiş yapmalarına yönelik düzenleme illere gönderildi. Buna göre, kapatılan özel ilköğretim ve özel ortaöğretim kurumlarındaki öğrencilerin devlet okullarına nakilleri, 2015-2016 eğitim öğretim yılı ile sınırlı olmak üzere 30 Eylül'e kadar yapılacak. Resmi ortaöğretim kurumlarına geçmek isteyen öğrencilerin nakilleri de nakil olunacak okulun taban puan şartını taşımak kaydıyla normal nakil sürecindeki boş kontenjanları etkilemeden, açık kontenjan şartı aranmadan aynı tür liselere, e-okul sistemi üzerinden alınacak. Kapatılan okullardaki öğrencilere nakil ekranları günlük olarak açılacak. Her gün nakil başvurularını yapabilecekler. Kapatılan okullar Milli Eğitim Bakanlığı'na devredilirken, bu okullardaki tabelalar da söküldü. Yeni dönemde devlet okulu olarak açılacak olan bu okulların isimleri ile ilgili Mili Eğitim Bakanlığı'nın değerli yöneticilerine, darbe sırasında şehit olanların adlarının verilmesini öneriyorum.
İlk yurtdışı yerleşkesini İngiltere'nin başkenti Londra'da açan Nişantaşı Üniversitesi, öğrencilerin 4 yıllık üniversite hayatında istediği yılda veya dönemde Londra'da eğitim almasına imkân veriyor. Nişantaşı Üniversitesi'nin "Öğrenci Dostu Üniversite" ilkesi çerçevesinde öğrenciler Londra'da üniversitenin gözetimindeki yurtlarda konaklayacak. Nişantaşı International Campuses Of Higher Education (NICHE) yapılanmasının ilk yerleşkesi olan Londra Yerleşkesi'nde öğrenci aynı zamanda okuduğu bölüme dair dersleri de eşzamanlı olarak görecek ve böylelikle üniversitede dönem kaybı yaşamadan eğitim alacak. Londra Yerleşkesi, ilk kez bir Türk üniversitesi olarak Londra'da yapılanıyor. Üstelik bu yerleşkeye giden öğrenciler tıpkı Sadabad, Paşa veya Osmanbey yerleşkelerine gidiyormuş gibi aynı şartlarda okuyacak. Hiçbir ek ücret talep edilmeyecek, aynı bursları geçerli olacak. Önemli olan uluslararası kültürü öğrencilere aşılamak, yabancı dili, o dilin kendi topraklarında öğrenmelerini sağlamak. Bu yerleşke üniversitenin Yabancı Dil Bölümü'nün bir Uygulama Merkezi olarak yapılandırıldı. Orada dilin teorik bilgisini alan öğrenci aynı zamanda sosyal hayatın içinde öğrendiklerini kullanarak, teorik bilgiyi yerinde uygulamaya dönüştürmüş olacak. Sadece cep harçlığı Böylelikle yabancı dili daha hızlı öğrenecek ve kalıcı olarak özümseyecek. Önemli olan gençlere bilgiyi yaşayarak öğretmektir. İsteyen tüm öğrenci, Londra'da öğrenim görebilecek. Sadece cep harçlıkları ve orada kalacakları yine üniversitenin gözetimindeki yurtların ücretini ödeyecekler. NICHE Learn sisteminin sunduğu özgün İngilizce ağırlıklı müfredat sayesinde tüm bölümlerdeki öğrenciler Londra'da rahatlıkla ve zaman kaybı yaşamaksızın eğitim alabilecek. Nişantaşı kurulduğu ilk günden itibaren uluslararası ilişkilere önem veriyor. Londra'da açtığı kampusla bu anlayışını pekiştirdi. Bu, ülkemizin vizyonunu, gücünü, bir Türk girişimcisinin cesaretini tüm dünyaya duyurmaktır. Değerli dostum ve üniversitenin mütevelli heyet başkanı Levent Uysal, Türk bayrağını İngiltere'de dalgalandıracağı için çok mutlu ve heyecanlı. Bence, Türkiyeİngiltere ilişkilerine önemli katkılar sağlayacak olan NICHE, Nişantaşı Üniversitesi'nin birikiminin yansıması olacak. Ciddi bir ekonomik yatırım ve eğitim yatırımı söz konusu. Gerçekten büyük iş gerçekleştiriliyor. Emeği geçenleri canı gönülden kutluyorum. Üniversite başta İngiltere ve Türkiye olmak üzere tüm dünyadan öğrenci kabul edecek. Böylece, ülkemizin marka değerine de büyük katkı sağlayacağını düşünüyorum.
Adayların üniversitelerin yurtdışı bağlantılarını da çok iyi kontrol etmesi gerekiyor. Bir üniversite artık uluslararasılaşma çizgisine gelmiş olmalı... Bu da Erasmus'la ya da üniversitelerin ikili anlaşma dediğimiz diploma programlarıyla gerçekleşecek. Eğer adayın seçtiği bölümlerde bunlar ya da bunların tamamı varsa, o onun için artı olacak. Tüm bunların yanı sıra üniversiteye girince genç hayata profesyonel hazırlanmalıdır. O zaman üniversitenin iş dünyası ile ilişkilerini de öğrenmeli. Bununla birlikte adaylar üniversitede girişimcilik derslerinin, kulüplerin, sosyal sorumluluk projelerinin olup olmadığını sorgulamalıdır. En son olarak da adayların dikkat etmesi gereken nokta kampüstür. Üniversite şehir içi ya da şehir dışı kampüste yer alabilir, bunun artı ya da eksilerini görmeli ve ona göre karar vermelidir. Kararını ver Genç üniversite seçerken, "Ben 2016'nın Ekim ayında hangi üniversitenin kampüsünde olmak istiyorum ve hangi bölümünde okuyabilirim" şeklinde düşünüp, bunları bir listeye yazmalı. Sonra sözünü ettiğimiz kriterlerin yanına artı ve eksi koyarak, bunun sonucunda da en çok artıyı alanı en üste koyması doğru olur. Kısacası şu, genç tercihini yaparken kalbinin sesine kulak vermek zorunda. İlgi, istek ve yeteneği de buna uygunsa seçtiği yer onun için en mükemmel tercihtir. Lütfen yalnızca puan sıralamasına ya da yalnızca Türkiye başarı sıralamasına göre hareket edilmesin. Çünkü gelecekte birçok kriter önem kazanacak. 2025'te donanımlı bir meslek sahibi olmak için gençler bütün bu alternatifleri düşündükten sonra tercih yapmalı. 2010 sonrasında gençler 'İleride ben nasıl donanımlı bir insan olurum' cümlesinin karşılığını verebilmek için tercih öncesi büyük bir araştırma yapıyorlar. Gençler üzerine yapılan araştırmalar gösteriyor ki; öğrencilerin yüzde 42'si lise sona başlarken "Üniversitede nereye girmek istiyorum" sorusunun cevabını verirken, yüzde 31'i temmuzda vermiş. Yine üniversite adayları üzerinde yapılan bir ankete göre; büyük çoğunluğu özellikle vakıf ve daha sonra da devlet üniversitelerinin tanıtım günlerine gidip, birebir olarak oradaki öğretim üyeleriyle görüşmüşler ve bu görüşmenin sonunda öğretim üyelerinden bilimsel bilgiler alırken, yine o üniversitelerdeki tercih uzmanlarından tercih yapabilmek için neler gerektiğini öğrenmişler.
LYS sonuçları18 Temmuz'da açıklanacak. Ancak şimdiden üniversite adaylarını bir tercih telaşı aldı bile. Doğru bir tercih olmak için üniversite tercihleri neye göre yapılmalı? Aslında gündeminde üniversite olan hemen hemen bütün öğrenci ve velilerin aklında bu soru var. Öncelikle üniversite adayları tercihlerini yaparken, Türkiye başarı sıralarını göz önünde tutacaklar. Başarı sırala- ması, küçükten büyüğe doğru olur. Ancak bu klasik bir tercih sistemi olur. Burada öğrencinin başarı sırası nereye yetiyorsa oraya yerleşecektir. Ancak günümüzdeki öğrenci 2025 yılını hedeflediğinde artık yalnızca bu şekilde değil, üniversite ve bölümünü de seçmek zorundadır. İleride donanımlı meslekle birlikte iyi bir sektörde hayatını kazanacağı için şu andan itibaren seçeceği üniversitelere çok dikkat etmesi gerekiyor. Adaylar üniversitelerin akademik kadrosunu araştırırken tam zamanlı ya da yarı zamanlı öğretim üyesi sayısına çok iyi bakmalı. Bununla birlikte öğrenciyi gelecekte hayata profesyonel olarak hazırlayacak, akademisyen olmayan profesyonel iş dünyasından isimlerin ders verip vermediği de önemli. Devlet mi, vakıf mı? Son zamanlarda devlet üniversitelerinden daha çok vakıf üniversitelerinin tercih edildiğini görüyoruz. Bunun da nedeni, vakıf üniversitelerinin verdiği burslardır. Öğrenciler puanları karşılığında alacakları bursların ne kadar süre ve hangi şartlar altında geçerli olacağını sormalı. Bir diğer önemli nokta, yabancı dil, bu da genellikle İngilizcedir. O zaman gerek devlet gerekse vakıf üniversitelerindeki hazırlık sınıflarındaki eğitimin ne şekilde olduğu, İngilizcenin nasıl öğrenildiği ortaya konulmalı. Son günlerde YÖK'ün aldığı kararlarla birlikte artık birinci sınıftan itibaren bölüm ya da fakülte değişiklikleri söz konusu olacak. Buna göre adaylar birinci sınıfta ortak ders yapılıp yapılmadığını öğrenmeli, ayrıca o üniversitelerde seçtikleri bölümde ikinci sınıfa başladıklarında 'acaba hangi bölümlerde çift ana dal yapabilirim' sorusunu sormalı.
Özel okulların lise 1. sınıf kayıtları sürüyor. Özel okul seçimini değerli dostlarım, İSTEK Okulları Kampus Müdürü Nilgün Baturalp ve Fen Lisesi Müdür Yardımcısı Burak Çardak'la masaya yatırdık. Veliler ve öğrenciler hazırlığı olan bir özel Anadolu lisesi seçmeli. Özel Anadolu liseleri birinci yabancı dili çok iyi, ikinci yabancı dili ise iyi derecede bilen öğrenciler yetiştiriyor. Dünyada söz sahibi olmak isteyen gençler, öncelikle anadilini, mutlaka bir yabancı dili ve artı ikinci yabancı dili çok iyi bilmeli. Özel Anadolu liselerinde sözel, eşit ağırlık, sayısal, güzel sanatlar ve dil alanlarında okumak isteyen öğrenciler için geniş bir yelpaze mevcut. Özel Anadolu lisesi okuyan öğrencinin en önemli kazanımı dil yeterliliği. Bu liselerde hazırlık sınıfı okuyan öğrenci üniversitede hazırlık sınıfını atlayabiliyor. Gençlere ve velilere önerim, okuduğu özel okulda, anaokulundan itibaren dil eğitimi alıyorsa dil yeterliliklerini artırmak için okulunun Anadolu ve fen lisesini seçmeleri olacak. Özel okullarda 11 Temmuz'da tam gün ön kayıt, 12 Temmuz'da tam gün asil kayıt; 13-14 Temmuz'da ise serbest kayıt yapılacak. İdari tatilde isteyen okullar kriterlerini belirterek aday kaydı yapabilecek. Adaylar 15 Temmuz'a kadar özel okullara kayıt yaptırabilir. 15-25 Temmuz arası ise devlet okulları için tercih dönemi başlayacak. Ancak özel okullara kayıt yapanlar tercih yapamayacak. 8 Ağustos'ta tercihler açıklandıktan sonra, 2. ve 3. nakil tercih döneminde özel okullarda tercih yapabilecekler. Tabii, istedikleri devlet okullarında kontenjan müsait olursa. Fen liseleri Fen liseleri bilim adamı yetiştirmek amacı ile kurulmuş. Bunun için bu liseleri seçmek isteyen öğrencilerin matematik ve özellikle fen derslerine ilgili olması gerekiyor. Öğrenci eğer bu derslerden sadece birine ilgi duyuyorsa fen liselerini seçmemeli. Fen lisesi eğitimi, akademik hayatını sağlık bilimleri, mühendislik fakülteleri, mimarlık fakülteleri gibi alanlarda sürdürecek öğrenci için ön hazırlık niteliği taşıyor. Bunun için seçim yaparken ailenin ne istediği değil, öğrencinin yeteneği ve ne düşündüğü önemli. Fen liselerinde öğrenciler özellikle fen derslerini gözlemleyip, bilim ve teknoloji bütünlüğünde emek harcayarak projeler üretip bu projelerle ulusal ve uluslararası alanda yarışmalara katılırlar. Tüm bu çalışmalarında da üniversiteden danışmanlık alırlar. Bu yarışmalarda alacakları derece onlara üniversiteye girişte ek puan olarak geri döner. Dereceye giremeyen öğrencilere de özverili çalışmaları göz önüne alınarak teşvik amaçlı puan verilmesinin olumlu katkı sağlayacağını düşünüyorum.
Eğitim fakülteleri ve öğretmen yetiştirmeyle ilgili olarak hükümet programlarında yer alan önemli bir konu da, öğretmen adayı yetiştiren lisans programlarının güncellenmesi. YÖK'te, bu yöndeki çalışmalar sürüyor. Bu süreçte, paydaşların da katılımıyla eğitim alanındaki güncel gelişmelere, öğretmen yeterliklerine, MEB müfredat programlarına ve toplumsal ihtiyaçlara göre öğretmen yetiştirme programları güncellenecek. Bu çalışmaların 2016-2017 öğretim yılı sonunda tamamlanması planlanıyor. Yükseköğretim Kurulu (YÖK) bünyesinde yürütülen, eğitim fakültelerinin bölüm ve anabilim dalları yönünden yeniden yapılandırılmasına yönelik ilk çalışma geçtiğimiz günlerde tamamlandı. Geçmişte eğitim fakülteleriyle ilgili olarak, YÖK tarafından gerçekleştirilen ilk yeniden yapılandırma çalışması, Milli Eğitim Bakanlığı (MEB) ile birlikte 1997-1998'de gerçekleştirilmişti. Bu süreçte bölüm ve anabilim dalları yanında öğretim programları da yeniden yapılandırılmış, daha sonra yine YÖK tarafından 2006'da eğitim programlarında kısmi düzenleme yapılmıştı. Aradan geçen sürede, uygulamada görülen bazı sorunların yanında eğitim sistemindeki değişiklikler, öğretmen yetiştirme ve müfredat programları yönünde de yeniden düzenleme gerektirdi. Konuyla ilgili ilk çalışmalar Eğitim Fakültesi Dekanlar Konseyi'nde yapıldı. Daha sonra ilgili bölüm ve anabilim dallarınca sorunlar ele alındı. Öncelikle bölüm yapılanmasında, kesintisiz 8 yıllık ilköğretim ve orta öğretimi esas alan ayrıma son verildi. Böylece eğitim sisteminde 2012'de yapılan değişiklikle öğretmen yetiştirme sistemi uyumlu hale getirildi. Sosyal bilgiler, fen bilgisi, matematik, okul öncesi eğitim gibi birbirinden farklı alanların kendisine daha yakın alanlarla bir araya gelmesi hedeflendi. Yeni anabilim dalları Yeni yapılanmada eğitim bilimleri bölümündeki mevcut 4 temel anabilim dalı yanında, "öğretim teknolojileri", "eğitimin felsefi, sosyal ve tarihi temelleri", "hayat boyu öğrenme ve yetişkin eğitimi" olmak üzere 3 yeni anabilim dalı da yer alıyor. Bu yeni anabilim dalları, diğer anabilim dalları gibi eğitim bilimleri ve öğretmen yetiştirme alanındaki doktora ve doçentlik alanları içinde de yer alacak. Eğitim fakültesindeki ortak meslek derslerinin ve ilgili anabilim dallarındaki lisansüstü programlarının yürütülmesini sağlayacak. Bilgisayar ve öğretim teknolojileri, özel eğitim, yabancı diller ve güzel sanatlar eğitimi bölümleriyle, beden eğitimi ve spor bölümlerinin yapısında değişiklik yok. Özel eğitim bölümü içindeki farklı anabilim dallarında yürütülen lisans programları, tek bir lisans programı olarak "özel eğitim öğretmenliği" şeklinde düzenlendi ve 2016 ÖSYS kılavuzunda da bu adla yer alacak.
Değerli dostum ve Bahçeşehir Okulları Lise Koordinatörü Salih Akbay ile LYS'ye 3 gün kala oturduk ve sohbet ettik. Salih hocanın görüşlerini, size O'nun ağzından aktarıyorum. Baştan belirteyim, söylediklerinin tamamına katılıyorum. LYS hazırlığı uzun bir süreç. Öğrencinin 4 yıllık birikimini akademik olarak ayrıntısal inceleyen bir sınav ve zor. 2015 LYS ÖSYM verilerine göre matematik ortalaması 50 soruda 10, Geometri ortalaması 30 soruda 4. Buradan da anlıyoruz ki uzun ve planlanmış bir hazırlık gerektiriyor. Öğrenciler bu uzun süreçte sıkıntı yaşamış olsalar bile son 15 gün hazırlığı net artışı açısından çok önemli. Son dönemde gençlerin, tüm konsantrasyonları sınav üzerinde olmalı. Beyin temizliği. Bu nedenle iki haftalığına dış dünyadan, arkadaşlarından ve sosyal medyadan uzaklaşmalılar. Kendilerine en çok ihtiyaçları olduğu dönemde, kendilerini başkalarına ayırmaları geleceklerine ihanetle eşdeğerdir. Son iki haftada her gün bir deneme uygulanmalı, mümkünse biyoritmik uyum için her sabah 10.00'da. Sonra sınav analizi yapılarak hangi konularda sorun varsa konu tekrarı yapılmalı ve o konularla ilgili test çözülmeli. Ayrıca bu süreçte son 5 yılın LYS soruları sabah denemesi olarak yapılmalı. En iyi antrenmanlardan biridir bu. Değerli öğrenciler bilmeliler ki, denemenin kolayından korksunlar, zorundan değil. Kolay deneme kandırır. Gerçek veri değildir. Bu çalışma cuma günü dahil yapılmalı. Sakın ama sakın erken bırakmasınlar çalışmayı. Bu bir bilgi sınavı, dolayısıyla son ana dek ne kadar tekrar yaparlarsa, ne kadar soru çözerlerse kendilerinin lehine olacaktır. Geçmiş yıllarda en çok duyduğum cümledir öğrencilerden, 'Hocam dün baktım, bu gün soru olarak çıktı.' Parçalı sınav Gençler, son günlerde normalden erken kalksınlar. Mümkünse dışardan yemek yemesinler. Evde de farklı bir yemek yemesinler ve çalışmaya devam... Son bir haftadan tek fark, süresi daha kısa konu tekrarı yapacaklar ve test çözmeyecekler. Bir de başarı dileyen hiç bir telefonu kabul etmesinler, sülale geniş gerilirsiniz gereksiz yere. Unutmasınlar kimse onlardan fazla üzülemez ve sevinemez, hayat onların. Ve yine mümkünse telefonları anne, babalara teslim etsinler son gün bu yüzden... Geldik sınav sonrasına. Matematik, geometri sınavı sonrası büyük çoğunluğu beklentisi yerine gelmediği için artık nasıl olsa bir istediğim yerler olmaz, moralim bozuk şarkısıyla çalışmayı bırakacak. Kim direnirse o kazanacak. Çünkü ilk sınavdaki netinizin puansal değeri ve Türkiye sıranız sınavın zorluk derecesine göre değişkenlik gösterir. Sınav sonuçları açıklanmadan hiç kimsenin bunu bilme şansı yok. Lütfen ama lütfen yılmayın, bırakmayın ve altın değerindeki bu günleri iyi kullanın. Sınavın parçalı olmasının sıkıntısıdır bu. Sağlıcakla kalın ufkunuz açık olsun.
Üniversiteler, ülkelerin dünya konjonktüründe en ciddi rekabet kurumlarından biridir. Bu anlamda yükseköğretim kurumlarının amacı çok önemlidir. Siyasi irade ve bürokrasinin, üniversitelerimizin rekabette önünü tıkayacak değil, tam tersine açacak zemini hazırlaması gerektiğine inanıyorum. Türk yükseköğretim sisteminde sayısal değişimlere bakıldığında, 2001-2016 arasında ciddi büyüme gözleniyor. Üniversite sayısı 80'den 200'e, öğrenci sayısı 1 milyon 700 binden 6 milyon 800 bine çıktı. Ayrıca öğretim üyesi sayısı 24 binden 68 bin 500'e yükseldi. Türkiye'nin, Avrupa'da yükseköğretimde öğrenci sayısı açısından ikinci büyük ülke olduğunu da göz ardı etmeyelim. Ülkemizde yabancı öğrenci sayısı 100 bine ulaştı. En fazla öğrenci gönderen ülkelerin başında Azerbaycan var. Daha sonra Türkmenistan, Suriye, İran, Yunanistan ve Afganistan geliyor. 2023 hedefimiz, 250 bin yabancı öğrenci. Artık üniversitelerimizde özellikle rehberlik hizmeti açısından uluslararası ofisleri kurumsal hale getirmeliyiz. YÖK, uluslararası alandan akademisyenlerin üniversitelerimizde görev alabilmesi için YABSİS adlı yeni bir uygulama getirdi. Bildiğim kadarıyla, ilk hafta 5 bine yakın CV sistemde yer aldı. Açık pencere siyaseti Son zamanlarda YÖK, yüksek lisans ve doktora kriterlerini yükseltti. Aynı zamanda doçentlik yönetmeliği ve kriterleri ile yabancı dille öğretim yönetmeliğini değiştirdi. Gördüğüm kadarıyla YÖK açık pencere siyaseti uyguluyor. Hiçbir şeyin gizli kalmasını istemiyor. Bu düşüncesinden dolayı Başkan Prof. Dr. Yekta Saraç'ı kutluyorum. Bu dönemde gerçekleştirilen ve yapısal değişim niteliğinde olan en önemli girişim, bence Kalite Kurulu oldu. Üniversitelerde eğitim ve öğretim, araştırma faaliyetleri ile idari hizmetlerin iç ve dış kalite güvencesi ve akreditasyon süreçlerine dair kuralların düzenlendiği YÖK Kalite Yönetmeliği yayımlandı. Aldığım bilgilere göre, yabancı yükseköğretim kurumlarının Türkiye'de fakülte, yüksekokul açabilmesini sağlayacak yasa taslağı hazırlanıyor. Buna göre, yabancılar fakülte ya da kampus açtığında yurtdışından öğrenci getirmek zorunda. Kontenjanın yüzde 25'i haksız rekabet olmaması için Türk öğrencilerden oluşacak. Dünyada kendi ağını kurmuş bazı üniversiteler yasadan sonra ülkemizde şube açmak için başvuracak. Devlet müdahalesini sınırlayıp rekabeti teşvik edecek olan tasarı, Türkiye'yi bu coğrafyanın eğitim merkezi yapabilir. Tasarıya göre, isteyen Vakıf üniversiteleri, isterse kâr amaçlı özel üniversiteye dönüşebilecek. Ancak, bunun için burs miktarı, öğrenci başına harcama gibi kriterler konacak. Türk üniversiteleri de yurtdışında birim açacak. Duyumlarıma göre, 34 kurum özel üniversite açmak için hazırlık yapıyor.
Milli Eğitim Bakanlığı, paralel yapının yurtdışındaki okullar aracılığıyla Türkiye aleyhinde karalama kampanyası yürüttüğü tespiti üzerine, yurtdışındaki okulları yönetecek bir vakıf kurulmasını kararlaştırmıştı. "Maarif Vakfı" adıyla İstanbul merkezli bir vakıf kurulmasını öngören yasa tasarısı, TBMM'ye sunuldu. Tasarıya göre vakıf, insanlığın ortak birikim ve değerlerini esas alarak, örgün ve yaygın eğitimi geliştirmek amacıyla okul öncesinden, üniversiteye dek tüm eğitim süreçlerinde burs verecek. Okul, eğitim kurumu ve yurtlar açacak. Bu kurumlarda görev alacak eğitmenleri yetiştirecek; bilimsel ar-ge çalışmaları yapacak. Bulunduğu ülkenin, mevzuatına uygun diğer eğitim faaliyetlerini yürütecek. Vakıf, okul öncesi eğitim, ilköğretim, ortaöğretim ve yükseköğretim kurumları açacak, yaygın eğitim amaçlı kurs, etüt ve kültür merkezi gibi tesislerle kütüphane, laboratuvar, sanat ve spor tesisi, eğitim amaçlı internet sitesi gibi yayın organları, yurt, pansiyon ve lojman kuracak. Vakıf, öğrencilere, eğitim amaçlı burs, nakdi destek, defter, kitap, kıyafet, bilgisayar ve yazılım gibi eğitim materyalleri ile aynı desteği sağlayacak. Vakıf, eğitim kurumlarında eğitmenlik, okutmanlık, danışmanlık ve akademisyenlik gibi görevleri üstlenecek kadroları yetiştirmek amacıyla eğitim tesisleri kuracak, eğitim programları düzenleyecek. Mütevelli heyeti seçimi Tüm bu faaliyetleri yürütebilmek için nakdi, ayni yardım kabul edebilecek olan vakıf, yurtiçi ve yurtdışında gelir sağlayıcı işletmeler kurabilecek. Vakfın amacına yönelik hizmetler, Türkiye ve tüm dünyayı kapsayacak. Faaliyetleri tek başına ya da tüzel veya gerçek kişilerle ortak yapabilecek olan vakıf, gerektiğinde tanıtım amaçlı faaliyetlerde de bulunabilecek. Mütevelli Heyeti, yönetim kurulu ve denetim kurulundan oluşacak vakıfta, 12 üyeli mütevelli heyeti karar organı olacak. Mütevelli heyeti üyelerinin 4'ü Cumhurbaşkanı ve 3'ü Bakanlar Kurulu'nca atanan 7 daimi üye ile 2'si MEB temsilcisi olmak üzere, Dışişleri ve Maliye bakanlıkları ile YÖK temsilcilerinden oluşacak. Vakfın kuruluşundan itibaren 1 ay içinde MEB bütçesinden 1 milyon lira aktarılacak. MEB'in uygun gördüğü, yurtdışında kamuya ait varlıklar Bakanlar Kurulu kararıyla bedelsiz olarak vakfa devredilecek. Maarif Vakfı, eğitim dünyamıza hayırlı olsun. Bence, çok doğru bir karar.
Kurulacak yeni hükümette Milli Eğitim Bakanlığı için, bir eğitimci olarak gönlümden geçen isim, Prof. Dr. Nabi Avcı'dır. Sayın Avcı, bakanlığı süresince ciddi, ilkeli ve güvenilir çalışmalarıyla eğitim dünyamızda önemli işler yaptı. Milli Eğitim istikrar, güven ve meselelerine çözüm istiyor. Bunu da bence, Sayın Avcı başardı. Bugüne kadarki, Milli Eğitim bakanları göreve geldiğinde eğitimle ilgilenmeye başladı; bakanlıktan ayrıldığı gün de eğitimle ilişkileri sona erdi. Ancak Sayın Avcı eğitimin içinden geldiği için tam tersini yaptı. Kısacası, eğitimin sorunlarına vakıf ve kafasında çözümler olan bir isim. İnsani kalkınma hedefimizin temelini eğitim oluşturur. Eğitim, insanımızın yaşam kalitesini yükselten, ülkemizin insan kaynağını çağdaş dünya ile rekabet edebilir donanıma kavuşturan ve hayat boyu süren bir süreçtir. Yeni dönemde de eğitim, her zaman olduğu gibi yine AK Parti iktidarının öncelikli gündemi olacak. AK Parti hükümetleri eğitimin temel altyapı ve erişim sorunlarını önemli ölçüde çözdü. Önümüzdeki süreçte de eğitimde kaliteyi yükseltme başta olmak üzere daha büyük atılımlar hedefleniyor. Gelecekte gençlerimizin rolü MEB, kurumsal örgütlenmesini, eğitim sisteminin ulusal düzeyde politika belirleme, koordinasyon ve denetiminden sorumlu olacak şekilde geliştirecek. Öğrenciyle ilgili sorunların okul düzeyinde çözülmesini esas alarak merkezden yerele doğru yetki devrini gerçekleştirecek. Aldığım bilgiye göre, önümüzdeki dönemde "Eğitimde Kalite" öncelikli alan olacak. Bu amaç doğrultusunda hazırlanacak 'Eğitim Kalite Endeksi' aracılığıyla sınıf, okul türü, ilçe, il ve bölgeler düzeyinde Türkiye'nin eğitim kalitesi haritası ortaya çıkacak. Okul türleri ve bölgeler arası başarı farklılıkları azaltılıp eğitimde fırsat eşitliğine hayatiyet kazandırılacak. Bu süreçle uyumlu şekilde öğretmen yetiştirme ve eğitim yönetimi alanlarında da dönüşümler hayata geçirilecek. Öğretmen Genel ve Alan Yeterliliklerini belirlenerek bu yeterliliklerle ilişkilendirilmiş Ulusal Öğretmen Strateji Belgesi hazırlanıp yürürlüğe konulacak. Öğretmenlerimizin bilgi ve becerilerini güncellemelerini sağlayacak "Öğretmen Akademisi" sistemi başlatılacak. Akademi doğru bir düşüncedir. Eğitimin en önemli taşı öğretmendir. İnsan yetiştirdiği için, her mesleğin üzerindedir. Eğitimi sadece okullarda, belli bir yaşta başlayıp biten şekilde görmemeliyiz. Günümüzde, insanlarımız hayatı boyunca öğrenmeye devam ediyorlar. Her yaşta öğrendiklerine, yeni bilgiler katıyorlar. Geleceğin tasarımında artık gençlerimizin de yer alması gerekir. Millet olarak rol alacağımız gelecek, elbette başka yerlerde kotarılan gelecek tasavvurlarından çok daha iyi, hayırlı ve insani olacak. Gençlerimizin, teknolojiye yeni ve daha insani bir yön kazandırarak ve geleceğin insanlığın lehine tasarlanmasında rol alacaklarına inanıyorum.
Cumartesi günü, değerli dostum, Bahçeşehir Üniversitesi Mütevelli Heyeti Başkanı Enver Yücel'le birlikte Şanlıurfa'daydık. Şanlıurfa Bahçeşehir Koleji'nin organize ettiği, Suriyeli mülteci çocukların eğitim sorunu konulu konferansa katıldık. Konferanstan önce, Şanlıurfa Valisi İzzettin Küçük ve Enver Yücel Suriyeli çocuklarla Şanlıurfa Bahçeşehir Koleji öğrencileri arasında gerçekleşen futbol maçında oynadılar. Sosyal sorumluluk anlayışıyla düzenlenen etkinlik kapsamındaki maç 1-1 bitti. Maçın ardından New York Üniversitesi Öğretim Üyesi Doç. Dr. Selçuk Şirin'in konferansına geçildi. Vali Küçük 2011'den bu yana Şanlıurfa'ya gelen Suriyeli sayısının 523 bin olduğunu açıkladı. 109 bin Suriyeli'nin çadır kentlerde yaşadığını, çocukların buradaki okullarda eğitim gördüğünü dile getirdi. Çadır kentlerin dışında kalan Suriyeli çocukların büyük bir kısmının okula gidemediğini ifade eden Vali Küçük, "Yaklaşık 110 bin Suriyeli çocuğumuz var. Bunların 53 bini bizim okullarımızda eğitim alıyor, ancak 55 bin çocuk okula gidemiyor. Bu çocukların okula gitmesi sadece eğitim ve meslek edinme hadisesi değildir. Ağır bir travma geçirmişlerdir. Okullar bu çocuklar için bir rehabilitasyon yeridir" dedi. NESİL KAYBI OLMAMALI Doç. Dr. Selçuk Şirin ise dünyada her 3 dakikada bir insanın yer değiştirdiğini ve 60 milyon dolayında mülteci yaşadığını belirtti. Şirin bu rakamın şimdiye dek kaydedilen en yüksek rakam olduğunu kaydetti. Şirin, yaptıkları araştırmada görüştükleri Suriyeliler'den yüzde 79'unda ailesinden birinin öldüğünü, yüzde 60'ının şiddete şahit olduğunu, yüzde 40'ının ise bizzat aile olarak saldırıya maruz kaldıklarını dile getirdi. Suriye savaştan önce çocukları en iyi okutan ülke iken, bu rakamın şu anda yüzde 50 dolayına gerilediğini belirten Şirin, Türkiye'deki Suriyeli çocukların yüzde 30'unu okula gidebildiğini ve Bahçeşehir Üniversitesi (BAU) girişimiyle 300 bin çocuğa BAU TürkMer'lerde Türkçe eğitim verilmesinin hedeflendiğini söyledi. Şirin, BAU'da bir ekiple saha araştırması da yaptıklarını belirterek "Yaşanan iç savaşın özellikle çocuklar üzerinde bıraktığı tahribatı ortaya koymayı hedefliyoruz. İç savaş anlaşılması en zor şiddet olaylarından biri. Yıllardır birlikte yaşadığınız komşunuz bir sabah size düşman oluyor. Koruyup kollaması için vergi verdiğiniz devlet silahı size doğrultuyor. Ve bütün bu şiddet sonucu evinizi barkınızı ve geçmişinizi bırakıp başka bir diyara göç ediyorsunuz. Bu korkunç savrulmayı yetişkinler idrak etmekte zorlanırken çocukların yaşadıklarını tahayyül etmek zor" dedi. Suriyeli çocukların okullaşması için herkese görev düşüyor. Eğitimsiz geçirilen bir gün dahi geri getirilemez. Dünyada hiçbir millet ve devlet kendi çocuklarının eğitim saatinden kısarak, misafir ettiği Suriyeli çocuklara o saatleri tahsis etmez. Suriyeli çocukların eğitiminde Türkiye bunu yapıyor. Seri hareket etmemiz gerekiyor. Aksi takdirde, bir nesil kaybı yaşayacağız. Kayıp nesil oluşmaması için herkesin taşın altına elini sokması gerekiyor.
Türkiye'de yükseköğretim alanında son yıllarda yapılan yatırımlar, üniversitelerimizin uluslararası arenada yükselişe geçmesini ve yabancılarca tercih edilmesini sağladı. Ne mutlu ki, üniversitelerimiz son 6 yılda tam zamanlı uluslararası öğrenci sayısını neredeyse 5 kat artırdı. 2009'da yaklaşık 17 bin yabancı uyruklu öğrenciye ev sahipliği yapan Türkiye, geçen güz döneminde 100 bin öğrenciye ulaştı. Uzaktan eğitim programlarını tercih eden öğrencileri de dahil edersek, bu sayının yaklaşık 120 bin olduğu söyleniyor. Bu önemli konuyu değerli kardeşim ve İstanbul Bilgi Üniversitesi Uluslararası Tanıtım Müdürü Serdar Apaydın ile konuştum. Türkiye, "Hizmet İhracatı" ile geç tanıştı. Ülkemiz, sağlık, bilişim, film/dizi sektörleri ile bu farkındalığı yakaladıktan hemen sonra, eğitimin de aslında önemli bir sektör olduğunu geç fark etti. Ancak yapılan düzenlemeler ve bürokratik hamlelerle gerek markalaşma konusunda gerekse ilgili ihracat hacimlerini hızlandıracak ekonomik destek programları ile bu açığı kapatıyoruz. Yükseköğretim alanını incelediğimizde, YÖK'ün 2009-2010 sezonunda önemli bir adım atarak Yabancı Uyruklu Öğrenci tanımını revize ettiğini ve bu alanda yapılan merkezi yerleştirme sınavını (YÖS) kaldırdığını görüyoruz. Bu karar öncelikle uluslararası öğrenci temini konusunda üniversitelerin önünü açarken, diğer yandan onlara önemli bir sorumluluk yüklüyordu. Daha fazla uluslararası öğrencinin Türkiye'de tam zamanlı okumasının önündeki en önemli engellerden biri artık kaldırılmıştı. Uçbeyleri görevde Üniversiteler bu değişiklik sonrası sadece yabancı uyruklu öğrenci temininde çalışacak ofisler açtı. Bu ofislerdeki personel adeta birer "uçbeyliği" gibi birçok fuar, çalıştay, seminer, sınav ve sponsorluklara imza atıyor, liseleri ziyaret edip öğrencilere danışmanlık hizmeti götürüyor. Ekonomi Bakanlığı da, bu alandaki destek ihtiyacını saptayıp önemli teşvikleri devreye soktu. Dış Ekonomik İlişkiler Kurulu (DEİK) bünyesinde kurulan, Eğitim Ekonomisi İş Konseyi dünyada Türk üniversitelerinin markalaşması ve Türkiye'nin bu alanda cazibe merkezi olması için projeler üretmeye başladı. Yabancı uyruklu öğrencilerin, ülkemize sosyal, kültürel ve ekonomik katkılarının çok önemli olduğunu tartışmak anlamsız. Türkiye üniversitelerinden mezun olan her öğrenci ülkesine döndüğünde Türkiye'nin en önemli temsilcisi ve savunucusu olacaktır. Burada tartışılması gereken daha fazla sayıda öğrencinin ülkemize nasıl getirilebileceğidir. Ülkemizin bu alanda kendine koyduğu 2023 hedefi 250 bin öğrenci. Bu hedefin tutturulması, ihracata yaklaşık 5 milyar dolarlık katkı sağlamak demek. Mevcut çalışmalar, ortaya konan emek, inanç ve özveri hedefi tutturmak bir yana, daha fazlasının yapılabileceğini gösteriyor. Ben başaracağımıza yürekten inanıyorum.
STEM, science (fen), technology (teknoloji), engineering (mühendislik) ve mathematics (matematik) kelimelerinin baş harflerinden oluşan bir kısaltma. Fen öğretimini kapsayan alanların ilk ve orta öğretimde bir bütün olarak değil de, ayrı ayrı öğretilmesinin sakıncalarını bertaraf etme fikrine dayanıyor. ABD'de Başkan Obama STEM eğitiminin önemine dikkat çekiyor. Eyaletlere STEM konusunda öğretmen yetiştirmek için ödenek ayrılıyor. Sistemin temelinde, farklı disiplinlerin birlikte kullanılması, proje hazırlaması ve bu projelerin üretime dönüşerek hayata geçirilmesi yer alıyor. Milli Eğitim Bakanlığı (MEB) önümüzdeki yıldan itibaren, yapacağı plan ve programla STEM eğitim sistemini, eğitim dünyamıza adım attıracak. Değerli dostum ve Bahçeşehir Okulları Eğitimden Sorumlu Genel Müdür Yardımcısı Ali Rıza Lüle ve aynı okulların Eğitim Direktörü Dr. Özge Aslan ile dünyada giderek önem kazanan STEM eğitimini konuştuk. Bu eğitim sistemi gelip geçici ya da kısa süreli bir yaklaşım değil. Hem insana yani eğitimcilere, hem fiziki şartlara, hem de müfredata çok ciddi yatırım yapılmalı. STEM anlayışına göre eğitim alacak çocuklarımız daha girişimci, yenilikçi, kendine güvenli bireyler olarak yetişecek. Fen, teknoloji, mühendislik ve matematik derslerini daha iyi kavrayıp, sevecekler, öğrendiklerini hayatın içinde kullanacaklar. Yaparak, deneyerek, uygulayarak, üreterek öğrenmek en önemli kazançları olacak. Bu öğrencilerimiz uluslararası arenaya çıkma, daha iyi üniversitelere girme şansını bulacak. Dünyadaki değişimleri hem üniversitelerimizde, hem de okullarımızda yakından takip etmeye çalışıyorum. Eğitime teknoloji tam anlamı ile girdi. Eğitim sistemimizde teknolojiyi kullanmak zorundayız. Çocuklarımız da teknolojiyi doğru kullanmak zorunda. Eğitim anlayışında, içeriğinde de önemli değişiklikler oluyor. Bu yeni eğitim anlayışının temelinde çocuklarımızın daha çok sorgulamasını, daha fazla merak duymasını sağlamak var. Global rekabette artık fen, teknoloji, mühendislik ve matematik alanlarında beceri geliştirmiş, nitelikli iş gücüne ihtiyaç var. Gelişmiş ülkelere baktığınızda neredeyse hepsi bu ihtiyacı göz önünde bulundurarak geleceğe yönelik stratejilerine yansıtmış, bu amaçla da STEM eğitimini anaokulundan itibaren eğitim sistemlerine entegre etmeye başlamışlar. STEM eğitimi, öğrencilere uygulamalı, deneyime dayalı, disiplinler arası entegreli bir öğrenme deneyimi sağlayan bir anlayıştır, bir kültürdür. STEM eğitimi, bilgi aktarımının ötesindedir.
İstanbul Aydın Üniversitesi'nin ev sahipliğinde Yükseköğretim Çalışmaları Uygulama ve Araştırma Merkezi ile Eğitim Fakültesi işbirliğinde, "Yükseköğretimde Yeni Eğilimler: Değişime Ayak Uydurma" başlıklı uluslararası bir kongre düzenlendi. Kongrede, her geçen gün değişen talepler, fırsatlar, beklentiler ve sorunlar doğrultusunda yükseköğretimin politikaları, modelleri ve yenilikçi hareketleri ele alındı. Kongrenin ikinci günü 60 farklı üniversiteden 107 bildiri sunuldu. Yükseköğretim kurumları, bilim ve teknolojinin talep ve fırsatlarına yönelik bireyler yetiştirme doğrultusunda politikalarını şekillendirir. Kongrenin amacı, yükseköğretim dünyasında ortaya çıkan yeni eğilimleri, bilgi ve bilişim teknolojilerindeki değişim çerçevesinde gözden geçirmek ve uygulamaları paylaşmak ve tartışmaktı. Üniversiteler ekonomik açıdan toplumsal gelişime katkıda bulunarak toplumun refah düzeyini artırır. Bu nedenle yeni öğretme yaklaşımlarını geliştirmek çok önemlidir. Bulunduğumuz yüzyılda küresel bir dünya ile karşı karşıyız. Toplum olarak, hızla gelişen teknolojinin yaşamımızda büyük değişiklikler oluşturduğu bu çağa ayak uydurabilmek için yükseköğretime çok önem vermemiz gerekiyor. Üniversitelerimiz gelişime, değişime ve yeniliğe ne kadar açıksa, o kadar topluma yararlı olabilir. Bilginin ürüne dönüştürülebileceği bir yöntemi kabullenmeliyiz. Bilim ve teknoloji ve daha pek çok alandaki dinamik değişimler yükseköğretim sektörünü, üniversite kavramını, üniversite yönetim modellerini, eğitim ve öğretim yöntemlerini de değiştiriyor. Tüm dünyada yükseköğretim sistemi ile ilgili ciddi değişiklikler oluyor. Biz de bu değişikliklerden uzak kalamayız. Çünkü onları reforma zorlayan faktörler, aynı şekilde bizi de reform yapmaya zorluyor. Şimdi, ülkemizde süreklilik gösteren bir siyasi hava ve ekonomik gelişmişlik var. Son yıllarda yükseköğretim dünyamızda doğru yönde hareketlilik yaşanıyor. Yeni bir anayasanın yapılmasının iyi bir fırsat olacağını düşünüyorum. Anayasada yapılacak bir değişiklikle, yükseköğretim dünyamızda özel ve yabancı üniversiteler de yer alabilecek. Üniversitelerimizin arasındaki kaliteli rekabet, insanlarımızın daha iyi eğitim almasını sağlayacak. Bunun sonunda, ülkemizin bir üniversite dünyası olması, bence hayal değil. YÖK'te uzun zamandır bölük pörçük yapılan çalışmalar, daha sistematik hale getirilmeli. Çeşitlilik, performans değerlendirmesi, rekabet gibi, evrensel çerçevede düzenlenmesi planlanmalı. Kısacası, toplumumuzun üniversitelerimizden beklentisi büyük, bunu göz ardı edemeyiz.
KKTC Milli Eğitim Bakanlığı'nın ve Girne Amerikan Üniversitesi'nin (GAÜ) davetlisi olarak adada "Başarıya Doğru" seminerleri ile üniversite adayları, eğitimciler ve ailelerle buluşacağım. Seminerlerin ilkini dün GAÜ Kıbrıs Yerleşkesi'nde verdim. Bugün Lefkoşa TMK Rauf Denktaş konferans salonunda, yarın Güzelyurt Belediyesi AKM Salonu'nda ve cuma ise Gazimağusa Rauf. R. Denktaş Kültür ve Kongre Sarayı'nda olacağım. Konferansları organize eden değerli kardeşim ve GAÜ Strateji- Kariyer Danışmanı Emrah Adaklı'ya da ayrıca teşekkür ediyorum. Gençlere, üniversite tercihiyle ilgili bilgiler verdim. Tabii ki, bölüm tercihlerinin, başarı sıralamasına göre dikkatle yapılması gerekiyor. Ancak, günümüz iş dünyasında donanıma önem veriliyor. Bölüm tercihi yapacak öğrenci çok dikkatli olmalıdır. Tercih edilen bölümün akademik kadrosunun yanı sıra, profesyonel kadrosunun da araştırılması önemlidir. Ayrıca, üniversitedeki bursların ne şekilde verildiği ve devamlılığı da araştırılmalıdır. Yabancı dil eğitimi de önemli bir husus. Özellikle İngilizce eğitimi, üniversitelerde çok ciddi bir platform haline geldi. Üniversitede ortak ders uygulaması da çok önemli bir noktadır. Bu uygulama birinci sınıfı okuduktan sonra seçtiği bölümden memnun olmayan ve bölüm değiştirmek isteyen öğrenciler için çok önemlidir. Günümüzde, artık 4 yıllık bir fakülte mezunu olmanın yanı sıra gencin eğitimini sürekli beslemesi gerekiyor. Birinci sınıftan itibaren seçilen bölümü destekleyen ikinci bir bölümün de derslerini alıp çift anadal yapmak, gelecekte büyük avantaj sağlayacak. Eğer gençler bunu yapamıyorsa yan dal yapabilirler. Ancak, olmuyorsa da sertifikalarla eğitimini besleyebilir. Bu gibi imkânları da olmuyorsa başka bölümlerden dersler alması gerekiyor. Günümüzde global anlamda bir gelişim söz konusu olduğu için, gençler yabancı bir ülkeden eğitim almak isteyebilir. Bu yüzden de üniversitenin yurtdışı bağlantılarına bakmaları gerekiyor. Gençlerin, üniversite bittiğinde yaşayabileceği istihdam problemlerini de hesaba katması gerekir. Üniversite ile iş dünyası arasında sıkı diyalog olmalı. Üniversitenin kariyer merkezinin onları hayata hazırlayıp hazırlamadığını araştırmalılar. Tercih döneminde, öğrenciler kadar ailenin yaklaşımı da önemli. Ebeveynler çocuğa destek olmak isterken köstek olmamalı. Ebeveynler, hayal ettikleri ancak gerçekleşmeyen meslekleri çocuklarına dayatmasın. KKTC'li üniversite adayları, doğrudan, sınavsız ada üniversitelerine gidebiliyorsunuz. Bu şansınızı doğru kullanın.
Değerli dostum Gökhan Coşkun ve Prof. Dr. Aziz Sancar'ın manevi kızı Rose Pfifer ile bir haber kanalında tesadüfen bir araya geldik. Gökhan kardeşim bana Aziz hoca ile birlikte kızlarla ilgili ortak bir projelerinden bahsetti. 2015'te aldığı Nobel kimya ödülüyle bilim tarihine geçen Prof. Sancar, kızlar için hazırlanan uluslararası eğitim projesine imza atıyor. Ankara, Ardahan, İstanbul, Mersin, Uşak, Şanlıurfa ve Zonguldak'ta düzenlenecek proje kapsamında 700 kız, bilim-teknoloji eğitimine teşvik edilecek. Ş.Urfa ayağında Suriyeli mülteci kız çocukları da projeye dahil edilecek. Harriet Fulbright Institute CEO'su ve 'Girls in STEM' projesinin geliştiricisi Gökhan Coşkun konuyu Prof. Sancar'a anlatmış. Birlikte Türkiye'deki kız çocuklarının eğitim ve istihdama özendirilmesi konulu projeyi geliştirmek istiyorlar. Amaç, ilköğretim 6'ya giden kız çocuklarının STEM eğitimine merak duymalarını sağlamak. Ayrıca, bilim ve teknoloji ile ilgili dünyadaki uygulama ve yenilikler hakkında, Türkiye-Güney Kore ve ABD arasındaki değişim programlarıyla en erken yaşta bilgilendirmek. Küresel Cinsiyet Eşitsizliği Raporu'nda 142 ülke arasında 125'inci sırada yer alan ülkemizde erkek nüfus, eğitim ve işgücüne katılımda kadınların önüne geçiyor. Üniversite okuyan erkeklerin kızlara oranla yüzde 11 fazla olduğu ülkemizde kızları okumaya teşvik etmek ekonomiye de katkı sağlayacak. Araştırmalara göre, ilköğretim ve liseli kız sayısı yüzde 1 arttığında ülkemizde kişi başına düşen milli gelir yüzde 0.3 puan yükselecek. Okur-yazar olmayan kadınların işgücüne katılımı yüzde 17'yken, yükseköğrenim mezunu kadınların işgücüne katılımı yüzde 72'ye yükseliyor. Bu da kızların eğitiminin ne kadar önemli olduğunun en somut göstergesi. Küresel bir kriz haline dönüşen Suriyeli mültecilere yönelik uygulamalarıyla dünyaya örnek olan ülkemizde, mültecilerin eğitimi büyük önem taşıyor. Aziz Sancar STEM eğitim kampları projesi, Suriyeli göçmen kızların eğitimine dikkat çekmek ve ulaşılabilecek her kıza ulaşıp, yaşadıkları travmadan uzaklaşmalarına katkı yapmayı amaçlıyor. Şanlıurfa ayağında Suriyeli mülteci kızlar da projeye dahil edilecek. STEM kamp programları sonrasında, 7 ilden toplam 14 kız öğrenci STEM yaz okulu programına katılma hakkı kazanacak. Kızlardan 7'si bilimsel çalışmaları ve yeni teknolojileri keşfetmek adına ABD Silikon Vadisi'ne, 7'si de G. Kore Seul'e gidecek. Proje kapsamında Prof. Sancar, 24 Mayıs'ta İstanbul'da düzenlenecek, Kız Çocukları ve STEM Eğitiminin Önemi ve Sürdürülebilir Kalkınmaya Etkileri uluslararası konferansında ana konuşmacı olacak. STEM kampları 7-9 Nisan'da Zonguldak'ta başlıyor. Kamplar, 7 farklı şehirde, o şehirlerdeki üniversite kampuslarında gerçekleşecek. Bu projeye destek için elimizden geleni yapmalıyız.
YGS barajının 140'tan 150'ye çıkarılması, adayların elenmesinde etkili oldu. Geçen yıl, YGS barajını aşan aday oranı yüzde 91.5 iken, bu yıl yüzde 90 oldu. Buradan da, eleme söz konusu olduğunda, barajın artmasının işe yaradığını görüyoruz. LYS'ye girmek için 180 barajı var. Bu barajı geçenlerin sayısı da, oranı da arttı. Geçen yıl her 100 öğrenciden 70'i YGS barajını geçerken, bu yıl 77'si geçti. Bu da soruların kolaylığını ve öğrencilerin performansının arttığını gösteriyor. 2016 YGS'de, akademik olarak vasat olanlar elendi. YGS soruları kolaydı. Geçen yıla göre Türkçede ortalama net 2.3 artmış, Sosyal bilgilerde net sayısı aynı kalmış, Matematikte net 2.7 artmış. Fen bilgisinde de 0.7 artmış. Geçen yıl ortalama bir kişi 160 soruda 35.6 net yapmış, bu yıl ortalama bir kişi 42.4 net yapmış. Bu yılki YGS sonuçlarına bakıldığında, geçen yıla göre çok küçük düşmeler görünüyor. Adayların elde ettiği sıralamalarda ise, büyük gerilemeler yaşandı. Bunun nedeni de soruların Türkiye çözüm ortalamalarının yükselmesi oldu. Kısacası, bu yılki YGS'de, puan aralıkları çok sıkıştı. Bu sonuçlarla birlikte LYS'nin önemi arttı. YGS'de puanı düşük olan adaylar daha ciddi bir hazırlıkla LYS'de puanını artırabilir. Tabii ki, LYS'nin zorluk derecesi de bunda etkili olacak. Ayrıca benim tavsiyem haftada 2 gün evde de LYS deneme sınavıyla yanlış işaretlediğiniz soruların neden, niçin, nasıllarını öğrenmeniz gerekiyor. Bununla birlikte özellikle lise sonların Mayıs'ın 15'ine kadar puanı istediği gibi gelmeyebilir. Bu önemli değil. Çünkü konular bittikten sonra görecekler ki puanları yükselecek. Zaman kaybetmeyin, çalışmaya bir an önce başlayın. Ayrıca YGS'de düşündüğü puanı alamayan öğrenciler LYS'de telafi şansına sahip. Çünkü LYS puanı oluşurken, YGS'nin yüzde 40, LYS'nin ise yüzde 60 gibi etkisi olacak. Ancak bu bir kuraldır. YGS ve LYS'de testlerin Türkiye çözüm ortalaması, standart sapmaları alındığında bu kural değişecek. Tahminim matematikfen puanlarında yüzde 29'larda, Türkçe-matematik ve Türkçe-sosyal puanlarında ise yüzde 31'lerde kalacaktır. Bu şu anlama gelir; eğer genç YGS'de istemeden bir lastik patlatıyorsa bunu matematik-fende 4-5, Türkçe-matematik ve Türkçe-sosyalde de 5-6 netle kapatma şansına sahiptir. Demoralize olmayın. Birçok elemeden geçen soruların hatalı çıkması tepki çekti. Binde bir puanın dahi çok önemli olduğu bir sınavda, gençler zamana karşı yarışıyor. Hatalı soruya en az 10 dakika harcayabilir. Sonuca ulaşamadığında zaman ve motivasyon kaybeder. Bir soruyla 150- 200 kişinin önüne geçebilir veya geride kalabilir. Son günlerde birçok panele katıldım. Hatalı sorulardan dolayı gençlerin ve ailelerin ÖSYM'ye güveninin sarsıldığını gördüm. Hatalı sorulardan dolayı yetkililerden hesap sormak istiyorlar. Bence, son derece haklılar.
Bir Fenerbahçeli ve her şeyden önce yükseköğretim alanı ile ilgili yazan bir köşe yazarı olarak ifade etmek istiyorum ki, YÖK'ün son yıllardaki en iyi icraatlarından biri de, hiç kuşkusuz ki Fenerbahçe Üniversitesi'nin (FBÜ) kuruluşunu onaylamasıdır. 17 Mart 2016 YÖK genel kurulunda, kulübün uzun zamandır sabırla ve ciddi bir çalışma ile yürüttüğü kuruluş sürecine onay verildi. Bu gelişmeden dolayı başta YÖK başkanımız Prof. Dr. Yekta Saraç olmak üzere tüm genel kurul üyelerini takdir ediyorum. Vakıf üniversitelerinin önünü açmak ve Türkiye'de üniversite sayısını artırmak başta Sayın Cumhurbaşkanımızın, Hükümetimizin ve YÖK'ün önemli başarılarıdır. Türkiye'deki üniversitelerin, her geçen gün artan sayıda özellikle İngilizce bilim dilinde kaliteli eğitim verebilen programların açılması ile yurtdışından öğrenci çekme ve uluslararası işbirlikleri ile dünya üniversitesi olma potansiyelleri daha da geliştirilebilir. İşte tam bu noktada, F.Bahçe Spor Kulübü'nün resmi sitesinden FBÜ'nün kuruluş başvurusunun tamamlandığı haberini aldım. Bir eğitimci ve F.Bahçeli olarak çok sevindim. Başta bu işin mimarı olan Başkan Aziz Yıldırım ve yönetim kurulunu kutluyorum. Üniversitenin kuruluş projesinin hayata geçirilmesi ile birlikte Aziz Yıldırım dünyada üniversite açan ilk kulüp başkanı olmuştur. Diğer taraftan uzun yıllardır, ABD, Almanya, Hollanda, İngiltere, İspanya, Japonya, Avustralya, Kanada, Rusya ve hatta Çin gibi ülkelerin global bazda tüm spor branşlarında, özellikle olimpiyatlarda sürdürülebilir başarı elde etmelerinin arkasında, spor ile bilim arasında kurdukları araştırma, geliştirme ve eğitime dayalı organik ilişkinin olduğunu biliyoruz. YÖK çevrelerinden öğrendiğim kadarıyla, YÖK genel kuruluna çok başarılı kuruluş fizibilite raporu hazırlayan ve akademik projeksiyonunu sunan F.Bahçe Üniversitesi'nin akademik programları, tematik olarak Spor Bilimleri Fakültesi, Sağlık Fakültesi (özellikle spor sağlığı) oluşacak. FBÜ'nün akademik birimlerinde ayrıca mühendislik, iktisadi ve idari bilimler ve iletişim fakültesi olarak toplam 5 fakülte ile Silivri ve Ataşehir yerleşkelerinde eğitim ve öğretime başlanması planlanıyor. Üniversitenin kuruluşunda ortaya konan vizyonun ve YÖK tarafından beğenilen akademik yapılanmanın Türk yükseköğretimine ve Türk sporunun bilimsel tabanlı gelişimine önemli katkılar sağlayacağını düşünüyorum. Bu bağlamda, uzun soluklu bu üniversite projesini titizlikle hazırlayan, yıllardır sabır ve ısrarla takip eden ve emeği geçen herkese teşekkür ediyorum. Dünyada, Avrupa'da ve Türkiye'de spor kulüpleri için de ilk vakıf üniversitesi olan F.Bahçe Üniversitesi'nin kuruluşunun, Türk yükseköğretimine ve spor endüstrisine şimdiden hayırlı olmasını diliyorum.
Hatırlayacağınız üzere, 2016 ÖSYS'yi geçen yıllardan farklı kılan değişiklikler var. İlki YGS baraj puanının 150'ye çıkması. YÖK'ün yükseköğretimde kaliteyi artırmak amacıyla aldığı bu karar özellikle YGS puanı ile önlisans programı tercih edecekleri etkileyecek. 2'nci önemli değişiklik, bir mesleğe dönük liselerin mezunlarına verilen ek puan katsayısının kaldırılması. 3'üncü değişiklik, bazı programların puan türünün değişmesi (örnek: Siyaset bilimi, uluslararası ilişkiler, gazetecilik, halkla ilişkiler). Bu değişiklik özellikle tercih döneminde adayları biraz zorlayacak. Kanımca, 2016 ÖSYS'nin en büyük sürprizi YÖK Başkanı Prof. Dr. Yekta Saraç'ın açıkladığı YÖK Program Atlası ve Net Sihirbazı olacak. O basın toplantısında bulunamadım. Ancak Yekta Hoca'nın o konuşma metni elime geçtikten sonra merakla yokatlas.yok.gov.tr adresinden ulaştım. Site tam anlamı ile yükseköğretim sistemimizin tomografisi niteliğinde. Siteyi ve adayların bu kaynaktan nasıl faydalanacağını, yükseköğretimde yıllardır nitelikli veri madenciliği çalışmalarına imza atan öğrencim ve değerli dostum Burak Kılanç ile masaya yatırdık. İlk tespitimiz; YÖK Başkanı Saraç'ın o konuşmasının satır aralarında dikkat çeken önemli mesajlar var. Anlaşılan YÖK artık veri ve bilgileri cesaretle kamuoyu ile paylaşan, tüm ilgili taraflara fayda sağlayan, gençleri kucaklayan bir hüviyete kavuşacak. YÖK Program Atlası'nda, YÖK ve ÖSYS verileri için üniversite ya da program ismini seçiyorsunuz. O program ile ilgili tüm detaylar önünüze bir akordeon yapısında geliyor. Taban-tavan puanlar, başarı sıraları, yerleşenlerin geldiği bölgeler, iller, liseler, lise alanları, cinsiyet dağılımı, tercih eğilimleri, son kişinin profili, akademisyen sayıları, Erasmus ile gidip/ gelenler, yatay geçişle ayrılanlar/ gelenler ve daha pek çok bilgi. Önlisans programlarında sınavsız geçiş ve YGS kontenjanlarına yerleşen dağılımı dikkat çekici. Bir diğer değerli bilgi, 2014'te üniversiteye yerleşip 2015'te puanı kırıldığı halde yerleşenlerin sayısı olacak. Üniversite adaylarının çok merak ettiği bir konu da hedeflediği programa kaç netle yerleşebileceği. YÖK bu konuda da çalışmış. Lisans ve önlisans programlarına geçen yıl yerleşenlerin YGS/ LYS ortalama netlerini sistemde görmek çok kolay. Bu sayede öğrencilerin tahmini puan hesaplama sitelerine başvurmasına da gerek kalmıyor. YÖK Program Atlası'nın esas kıymeti 25 Mart'ta ortaya çıkacak. 2016 YGS sonuçları açıklandığında adaylar ilk önce YÖK Atlası'na bakmalı. Zira kendi puan ve başarı sırasını hedeflediği programlara geçen yıl yerleşenlerin 2015 YGSa ortalama puan ve başarı sıralarıyla kıyaslayabilecek, buna göre çalışma program ve taktiklerini geliştirebilecek. 2016 ÖSYS ve tercih süreci, YÖK Program Atlası ile çok farklı geçecek. YÖK'ü merak ve heyecanla izlemeyi sürdüreceğiz.
YGS, hafta sonu yapılacak. Gençler çok ciddi hazırlanıyor. Ancak, burada gençleri uyaralım. Geçen yıl YGS ve LYS'ye giren arkadaşlar önceki yıla göre sorularda minik değişiklikler gördü. Geçen yıla kadar örneğin; lokantaya gittiniz, tavuk suyu çorba içeceksiniz. 10 yıldır içtiğiniz çorba aynı, çünkü onu hazırlayan aynı kişilerdi. Geçen yıl çorbanın tadı değişti, çünkü çorbayı hazırlayanlar değişti. Ancak bu yıl aynı kadro olduğu için bir değişiklik olmayacak. YGS'de 160 dakikada 40'ar matematik, fen, Türkçe ve sosyal sorusu var.160 soru. 1 soruya 1 dakika. Sorular daha çok 6, 7, 8'inci sınıf altyapı, lise 1 ağırlıklı ve lise 4'e kadar süren ardışık konulardan oluşabilir. LYS'ye göre basit bir sınav olacak. Biraz ciddi çalışan bir genç LYS'ye başarıyla geçebilecek. Sorulara baktığınızda %10'unun çok kolay, %20'sinin kolay, %40'ının normal, %20'sinin zor, %10'unun da çok zor olduğunu göreceksiniz. Önemli olan çok soru yapmaktır. Yapamadığınız soruları ellemeyeceksiniz. Bir de kafadan cevap atmayın. 4 yanlış 1 doğruyu götüreceği için yaptığınız doğrular bir bir gidebilir. Mesela iki tane genç Matematik testini çözüyor. Ayşe ile Ahmet. 1, 2, 3'ü yaptılar, 4'e geldiler yapamıyorlar. Ayşe diyor ki "benim prensibim var yapmadan diğer soruya geçmem." Ahmet diyor "madem % 10 çok kolay var ben kolayları yapmaya çalışayım." Yapamadığını atlıyor. 5 dakikanın sonunda Ayşe 1 zor soru çözüp 1 puan alırken, Ahmet 3 kolay soru çözüp 3 puan alıyor. Kim kimden daha çok yaparsa onun kazanacağı bir sistemle karşı karşıyayız. YGS barajı 140'tan 150 puana çıkarıldı. Önceki yıllarda 16 net ile 140 puan barajını geçen adaylar, bu yıl için 150 puan barajını 20 netle geçebilecek. YGS'deki diğer önemli bir değişiklik ortaöğretim başarı puanında gerçekleşti. Meslek liselerine 30 Mart 2012'den sonra kayıt yaptıran adaylar için Y-YGS/ LYS'de mesleki ek OBP kaldırıldı. 2 milyondan çok adayın katılacağı Yükseköğretime Geçiş Sınavı'na (YGS) bu sene nazik müddet ayarı yapıldı. 13 Mart'taki sınavda, ilk kez adaylara 'kitapçık kapat' emri verilecek. Deneme sınavlarında yapamadığınız sorunun neden, niçin, nasıllarını ertesi gün branş öğretmenlerine sorun, onlar cevaplar. Ancak benim tavsiyem sınavdan 3 gün önce 3 ayrı kurumun deneme sınavını çözün. Her halükârda cumartesi günü 2015 YGS'yi çözün. Benim tahminim 2015 YGS'nin benzeri olacak. Bir de şunu yiyin, bunu yiyin sözlerini bir kenara koyun. Sonuçta kendi yaşam tarzınızı değiştirmeyin. Uyku, yemek, hareket gibi sınavda da istediğiniz sonucu elde edebileceksiniz. Sonuçlar 25 Mart'ta açıklanacak. Yolunuz açık olsun.
YGS'nin yaklaştığı şu günlerde, üniversite sınavına hazırlanan gençler ve ailelerinin hatta öğretmenlerinin kafasında aynı sorular daha sık dönmeye başladı. Sınav(ı) nasıl geçecek? Nereyi kazanaca(k)ğım? Uzun vadeli düşünüldüğünde bu önemli sorulardan daha da önemli olanı, gencin ileriki yıllarda hangi mesleğe sahip olacağı ya da nasıl bir iş yapacağı ile ilgili sorular. Şimdi bu duruma bir de üniversite tarafından bakalım. Konuyu değerli dostum ve İstanbul Bilgi Üniversitesi Tanıtım ve Kurumsal İlişkiler Müdürü Özge Alyu ile masaya yatırdık. Üniversitede okuyan veya mezun herkesin bildiği üzere, giriş sınavında alınan puanlar genellikle üniversiteli olana kadar çok önemlidir. Sonrasında ise derslerin geçilmesi, stajların tamamlanması ve kişinin kariyeriyle ilgili konular ön plana geçer. Özellikle üniversitede son yıllara gelindikçe iş bulma kaygısı da artar. İşte bu noktada çok önemli gördüğümüz bazı konu başlıkları var. Mesleğini veya işini sevmek. Bu konu üniversite tercihlerinde belki de en az düşünülendir. Çünkü "Bu işi yapabilir miyim?", " Bu bölüm bana göre mi?" diye düşünmek yerine, "Burayı kazanabilir miyim?" "İleride çok para kazanabilir miyim?" gibi sorular ön planda olmuştur. Oysaki iş hayatında herkesin derdi sevdiği işi yapmaktır. Tam zamanlı işlerde çalışıp, bir gün istediği o küçük kafeyi açma hayalini kuran, otuzlu yaşlarında emeklilik hayallerine dalan, ben aslında ...... olmalıydım sözünü dilinden düşürmeyen pek çok insan var. Her zaman söylenen, "sevdiğin işi yapmalısın" öğüdü boşa değildir. Başarı ve kazanç ancak mutlulukla beraberse uzun vadeli ve faydalı olur. Nasıl ki öğrenciyken sevmediğin, ilgin olmayan derslerde başarılı olmakta zorlanıyorsan, iş hayatında da sevmediğin işi yapmakta zorlanırsın. Kişi gönülsüz yaptığı işte, ancak işi bitirebilecek kadar enerjiye sahipken; işi ve kendini geliştirmesi mümkün olmaz. Bunun sonucunda da kariyer basamaklarında ilerleme söz konusu olamaz. Üniversite mezunu yüzbinler arasından sıyrılabilmek ancak farklı bir yabancı dil bilmek, öğrenci değişimleriyle yurtdışı tecrübesi edinmek, çift ya da yandal gibi imkânlarla farklı konularda da uzmanlaşmak, yüksek lisans yaparak daha derinlemesine bilgi ve beceri sahibi olabilmekle mümkün olur. Kişisel gelişim, kariyer yolculuğunda bireyin bilgi ve beceri donanımları yanında kişisel özellikleri de son derece önemlidir. Bir ekiple uyum içinde çalışabilmek, gerektiğinde doğru şekilde inisiyatif alabilmek, sorumluluklarının bilincinde olmak, kendini doğru ve güzel biçimde ifade etmek, liderlik becerilerine sahip olmak; kariyer yolculuğunun sorunsuz ve konforlu geçmesini sağlar. Öğrencilerin bu doğrultuda kendini geliştirebilmesi ise üniversite hayatının derslerden ibaret geçmemesi, sosyal yaşam dengesinin de iyi kurulması ile sağlanır.
İnsan Hakları İzleme Örgütü'nün, Suriyeli mültecilerin eğitimiyle ilgili raporuna dair dış basında Türkiye'yi öven haberler yapılıyor. Ancak Türkiye'deki bazı medya kuruluşları tarafından haberlerde "MEB bu konuda bir şey yapmıyormuş ve başarısız olmuş" gibi bir algı operasyonu uygulanıyor. Bence, bu büyük haksızlık. Türkiye Cumhuriyeti Hükümeti, Suriye krizinin başladığı günden itibaren krizin Türkiye'ye yansımalarını cömertçe ve olağanüstü gayretle yönetmeye çalışıyor. Her türlü baskıya rağmen politikalarını istikrarlı şekilde sürdürüyor. Suriyeli çocukların eğitime erişiminin önündeki engelleri kaldırmak adına MEB'in çalışmaları, paydaş kuruluşlar ve sivil toplum kuruluşları ile koordineli şekilde oluşturduğu yönetim modelleri mevcut. MEB, okul çağındaki Suriyeli çocukların eğitim hakkından mahrum kalmaması amacıyla 2015-2016 öğretim yılının başlamasıyla merkezi düzeyde eylem planı hazırladı. Bu planın uygulanabilmesi amacıyla başta UNICEF başta olmak üzere uluslararası kuruluşlar, paydaş kamu kurum ve kuruluşlarıyla STK'ların katılımı ile krizden en fazla etkilenen illerde il eylem planları oluşturulmaya başlandı. Geçtiğimiz günlerde, Washington merkezli düşünce kuruluşu Küresel Politikalar Enstitüsü'nün (Global Policy Institute -GPI) Suriyeli Mülteciler konulu konferansı yapıldı. Suriyeli mültecilerin dünü, bugünü ve geleceğinin masaya yatırıldığı konferansta konuşan değerli dostum ve Bahçeşehir Üniversitesi Mütevelli Heyeti Başkanı Enver Yücel, mülteci krizinin eğitim boyutlarına değindi. Suriyeli mülteciler için bu yıl 3 milyon dolarlık daha yatırım yaptıklarını dile getiren Yücel, Suriyeli mültecilere Türkçe öğretmek üzere 150 öğretmen yetiştirdiklerini, bu yaz 5 bin öğretmen ile 300 bin öğrenciye Türkçe öğretmeyi hedeflediklerini vurguladı. Suriye'deki savaş bir gün bitecek. Bence, bu kısa sürede olamayacak. Mülteci konumundaki insanlar eğitilerek ülkelerine geri dönecekler. Bu süreçte Türkçe öğrenmeleri hem bizim, hem de onlar için çok önemli. Bu konuda ciddi adımlar atan Enver Yücel'i ve ekibini kutluyor ve destekliyorum. Gelin konuyu başka açıdan değerlendirelim. Bunları yapabilmek için maddi ve manevi güce ihtiyaç var. Türkiye 9 milyar doların üzerinde para harcadı; helal olsun. Ancak hâlâ Avrupa Birliği üyesi ülkeler 3 milyar dolar yardımı verelim mi, kaç yılda verelim, nasıl verelim bunları tartışıyor. Ayrıca, bu insanları ülkelerine almamak da AB'ye yakışıyor mu? Kısacası, bu üzücü durumu kendimiz yaşasaydık neler hissederdik. Bu sorunun doğru cevabını veren insanlığını kaybetmemiştir.
Geçen yıl alınan bir kararla dershaneler temel liseye dönüştürüldü. Bir kısmı da temel ortaokul oldu. Milli Eğitim dünyamıza baktığımızda, lise özellikle eğitim artı öğretim ile götürülen bir sistemdi. Bu okullarda yalnızca öğretimin götürüldüğüne şahit olduk. Ancak Temel Liselerle birlikte kamuoyunda bir soru işareti oluştu: "Acaba çocuğum üniversiteye hazırlıkta bu okullarda mı daha artılı olabilir? Yoksa devlet lisesi ya da özel okulda mı?" Ancak sonuca baktığınızda ki, bunu üzülerek yazıyorum, devlet liselerinin son sınıflarında ortalama yüzde 45'lik boşalma oldu. Temel Liseler Anadolu Lisesi diploması verecek. Bir gerçeği de görmezden gelemeyiz. Temel Liseler 9. sınıftan 12. sınıfa kadar tabii ki Anadolu Lisesi müfredatını uygulayacak. Ancak, buralarda daha çok üniversiteye hazırlık yapılacak. Tabii öğrencinin de bu sisteme adapte olması gerekiyor. Kariyeri ile ilgili seçimleri de doğru yapacaklar. Çünkü bu lisenin temelinde dershanecilik olduğu için, buradaki yönetici öğretmen ya da rehber öğretmenler bu konuyu iyi bilir. Ancak bu bende bir soru işareti oluşturuyor. Bu liselerde eğitim yok, yalnızca öğretim var. Ağaç yaşken eğilir. Bu çalışma temel liselerde olmadığı için benim kuşkum şu: Sosyal yaşamı olmayan, alt eğitimini almamış insanlar bu ülkede belli yerlerde yönetici olacak. Bu da beni korkutuyor. Sadece sınavlara hazırlanan bir genç olmak, bence doğru değil. Diyaloglar nasıl olacak? İleride göreceğiz. Önümüzdeki yıl bir farklılığı yaşayacağımızı tahmin ediyorum. Üniversite sonuçları açıklandığında temel liselerin kazandırma oranı devlet liselerinden ve bir miktar da özel liselerden fazla olacak. Bu da, bu liselerin değerini yükseltecek. Bence, önümüzdeki yıl sadece lise sonlarda değil, 11. sınıflarda da devlet ya da özel liselerde boşalmalar olacak. Kısacası yaklaşık 1200 temel lise eğitim sistemimize girdi. Bunların artı ya da eksilerini hep birlikte göreceğiz. İnşallah o zaman değerlendirmede geç kalmamış oluruz. Devlet liseleri imkânları dâhilinde öğrenciyi üniversiteye hazırlıyor. Veliye hiçbir ekonomik yük getirmeden bu işi yapmaya çalışıyorlar. Burada bence çok düşük olan kurs ders saati ücretini hiç düşünmeden, yalnızca tüm iyi niyetlerini ortaya koyarak öğrencilerinin liselerinden ayrılmaması için her türlü fedakârlığı yapan devlet liselerimizdeki yönetici ve öğretmenlerimizi kutluyorum. Tabii bu güzelliğin ne zamana kadar sürebileceğini de MEB'in değerli yöneticilerine sormak istiyorum. Bir de temel liselerin bursluluk sınavı ilanlarının devlet liselerinin bahçe duvarlarına asılması içimi acıtıyor. Bunu lütfen yasaklayın. İnanın devlet liselerinin boşalmasına, bir eğitimci olarak çok üzülüyorum.
Bu yıl üniversiteye girişte çok değişiklikler var. YÖK'ün kaliteyi artırma kararına ben de katılıyorum. Mezun olduğunuzda o meslekte artıların çoğalması gerektiğine inanıyorum. YÖK diyecek ki: Tıp fakültesine girmek isteyen öğrenciler MF3'de ilk 40 binde, hukuk fakültesini seçeceklerin TM3'de ilk 150 binde olması gerekiyor. Mühendislik bölümünü seçmek isteyenlerin MF4'de ilk 240 binde, mimarlığı seçmek isteyenlerin de yine MF4'de ilk 200 binde olması isteniyor. Duyumlarıma göre, şu anda alınmış bir karar yok, ancak önümüzdeki yıl birçok bölüme bu şekilde baraj getirilecek. Nedeni de üniversiteye girerken bölümlerin kalitesini artırabilmek. Ancak, burada gençlerin atlamaması gereken bir konu var. Zannedersem özellikle bu yıl üniversiteyi kazanan gençler, son sınıfa geldiğinde, meslekleri ile ilgili 'mesleki yeterlilik sınavı' ile karşı karşıya gelecek. Bu son derece doğrudur. Avrupa ve Amerika'da bu yapılmaktadır. Girerken siz puan barajı koyup kaliteyi artırıyorsanız, çıkarken de bir sınavla kaliteyi artırabiliyorsanız o zaman bu meslekteki insanların A kaliteye yakın şekilde mesleğini icra etmesi söz konusu olabilir. O yüzden gençlere benim tavsiyem şu: Üniversitede bir bölümü kazandıklarında lütfen şuna çok dikkat etsinler; oraya 4 yıl çok ciddi baksınlar. Çünkü son sınıfta yapılacak yeterlilik sınavını geçemezlerse, o diplomayı yalnızca duvara asarlar, kültürlü bir insan olarak hayatlarına devam ederler. Eğer o sınavı aşarlarsa mesleklerini icra etme şansına sahip olacaklar ki bu son derece önemlidir. YÖK kaliteyi artırabilmek için YGS'de barajı 140'tan 150 puana çıkardı. Bence bu son derece doğal. Zaten 140 puanın bir fonksiyonu yok. 4 testten 4'er net yaparsan toplam 16 netle genç 140 puan alıyordu. 2 yıllık meslek yüksekokulları ya da özel yetenek sınavı isteyen bölümler için başvuru şansına sahip olabiliyordu. Burada 150 puana çıkması biraz kalitenin artması içindir. Bu kural geçen yıl uygulansaydı 30 bin öğrenci baraj altı kalmıştı. Ama bu atla deve değil. 150 puanı almak için her bölümden 5'er net yapsanız 20 netle rahatlıkla bu puanı alabiliyorsunuz. Esasında benim kalbimden geçen bu baraj puanlarının daha da yükseltilmesi ve kalitenin artmasıdır. Tabii bu yavaş yavaş olabilir. Ya da hiç taban puan koymazsınız, taban puanı kaldırırsınız. Üniversiteler öğrencisini kendi kriterlerine göre seçer. Yani kısacası, YÖK elinden geldiğince bölümlere girişte ve çıkışta kaliteyi artırmaya çalışıyor. Bu çalışma ilerde daha değişik şekilde gelecek. Buradan 11. sınıfta okuyan gençleri de uyaralım. Önümüzdeki yıl sınav sistemi bu yılın aynısı olacak. Bir değişiklik söz konusu değil. Çalışmalarınızı bu yıla benzer şekilde yapmanızda yarar var.
Kariyer, "Kişinin başlangıç yaptığı, üretken yıllarını, kullanarak geliştirdiği ve genelde çalışma hayatının sonuna dek sürdürdüğü iş ya da pozisyon" şeklinde tanımlanıyor. İnsanın kendini sürekli geliştirebileceği alanlarda yoğunlaşıp mesleki, ekonomik, sosyal, fikirsel ve duygusal açıdan tatmin olabilmesi... Kariyer bir zaman çizgisi üzerinde kişinin mesleğinde ilerlemesini ifade ediyor. Kariyer Planlama Derneği, 2014'te 24 Kasım Öğretmenler Günü'nde, ülkenin önemli ihtiyaçlarından birine çözüm için kuruldu. Derneğin başkanı değerli dostum Nur Erdem Özeren. Gençlerin yanlış meslek seçmesinin bedellerini hem toplumsal hem de bireysel olarak ödüyoruz. Mutsuz, işini sevmeden yapan cok insan var çevremizde. Her yıl sınava girenlerin 450 bini üniversite öğrencisi, 150 bini de üniversite mezunu. Dernek, konuyla ilgilenenleri 'Üniversite Öncesi Kariyer Planlama' amacıyla bir araya getiriyor. Lise seviyesinde tercih danışmanlığı yapıyor. Rehber öğretmenler, iş dünyası ile entegre değil, beklentilerini bilemiyorlar. Günümüzde, üniversiteler bile iş dünyası ile yeterince iletişim halinde değilken, bu çok normal. Diğer yandan, iş dünyası da mezunlardan memnun değil ancak bu konuda yalnızca üniversitelerde çalışma yapıyorlar. Dernek, iş dünyası temsilcilerini lise ve öncesi seviyedeki öğrenci, veli ve eğitimcilerle bir araya getiriyor. Derneğin yüzde 80'i rehber öğretmenlerden oluşan, 200'e yakın resmi, bine yakın gönüllü üyesi için eğitimler, sertifika programları düzenleniyor. Önemli çalışmalardan biri '21.Yüzyıl Kariyer Planlama ve Tercih Danışmanlığı' Sertifika Programı. Üniversitelerin kariyer merkezlerinin de eğitimci olduğu programda, tercih Danışmanlığı'nın aslında 'Kariyer Danışmanlığı' olduğu gösteriliyor. Programda, 80 saatlik, yüzde 70 devam ve yüzde 70 sınav başarısı şartıyla sertifika alan eğitimciler, üniversitelerde öğrencilere ücretsiz Tercih Danışmanlığı yapıyor. Bir diğer önemli etkinlik de Kariyer Planlama Zirvesi. Bu yıl 2'ncisi düzenlendi ve ben de izleyici olarak katıldım. Şirketlerin CEO seviyesinde veya İnsan Kaynakları Yöneticileri ile İK ve İşe Alım Danışmanlık Şirketi sahipleri konuşmalar yaptı. İş dünyasının mezunlardan beklentilerini, yaklaşık 400 katılımcı rehber öğretmene anlattılar. Zirvedeki sunumlar derneğin web sitesinde yer alıyor. Gençlerimize doğru tercihin yollarını gösteren, Kariyer Planlama Derneği'ni kutluyorum.
30 bin öğretmen ataması 11 Şubat'ta yapılacak. Atamalar için branş dağılımları ise 27 Ocak'ta açıklanacak. Öğretmen atama başvuruları 2-8 Şubat arasında olacak. Atanan öğretmen, uyum eğitimini, isteğe bağlı olarak bulunduğu ya da atandığı ilde alabilecek. Oryantasyon eğitimi alacak öğretmenlere, en az 10 yıl deneyimli öğretmenler danışmanlık yapacak. Öğretmenler değişik okul türlerinde değişik hocaların dersine girecek. Böylece mesleki görüşleri genişleyecek. Atamaları yapıldıktan itibaren, eğitim süresince de maaşlarını alacaklar. Aday öğretmen haftanın 3 günü danışmanıyla birlikte derse girecek, birlikte program hazırlayacak, onun gözetiminde veli ve öğrencilerle iletişim kuracak. Haftanın bir günü okulda, bir günü de il ve ilçe milli eğitim müdürlüklerinde mevzuatla ilgili işlemleri yapacak. Aday öğretmen için "asil öğretmenliğe" geçişin en önemli yolu danışman öğretmeninden geçecek. Danışman öğretmenler performans kriterlerine göre "adayları" için oy kullanacak. Bu aşamada danışman öğretmen kendisinin de bu sıralardan geçtiğini, yıllar sonra tecrübe sahibi olduğunu unutmamalı, adaylara sevgiyle yaklaşmalı, kapris yapmamalı. Tabii ki aday öğretmenler de, danışmanların tecrübesine saygı göstermeli. Şubatta atanacak 30 bin öğretmen farklı iki uygulamayla mesleğe adım atacak. Önce geçen yıl olduğu gibi, "milli, manevi, ahlaki, evrensel değerlere uygunluk", "kılık kıyafet", "konuşma" vb. 50 performans kriterine göre, adaylıkları süresince 3 kez değerlendirilecek. Kriterlerden geçemeyenler meslekten çıkarılacak. Başarıyla çıkanlar yazılı ve sözlü sınavdan da geçmeyi başarırsa "asil" öğretmen olabilecek. Spor liselerinin beden eğitimi öğretmenleri ile güzel sanatlar liselerinin müzik ve görsel sanatlar veya resim öğretmenlerinin seçiminde, değerlendirme ve uygulama sınavında başarı şartı aranacak. MEB, aday öğretmenleri 19 Mart'ta Asli Öğretmenliğe Geçiş Yazılı Sınavı'na alacak. Bu sınava, MEB Atama ve Yer Değiştirme Yönetmeliği kapsamında yapılacak performans değerlendirmesinde başarılı olan adaylar girebilecek. Yazılı sınava giren adaylar, 21 Mart- 15 Nisan arasında mülakata girecek. Sınavda 100 çoktan seçmeli soru sorulacak. Soruların 20'si 657 ve 4483 sayılı kanunlar, 30'u bakanlık teşkilatı, görevleri ve mevzuatı, 50'si ise öğretmenlik uygulamalarından olacak. Performans kriterleri öğretmenliğin olmazsa olmaz niteliklerinin ölçülmesinden ibaret. Bu değerlendirmede yetersiz puan alanlar öğretmen olamayacak. Öğretmenlik niteliklerini taşımayanların, asil öğretmen atanmasının, eğitime büyük kötülük olacağına inanıyorum. Akıllarda soru işaretleri oluşmaması için, düzenleme objektif olmalı ve keyfi yapılmamalı. Zaten, yönetmelikte, performans kriterlerinden verilecek düşük notların mutlaka belgeye dayanması hükmü var. Kısacası, öğretmenlik niteliklerini taşıyanlar öğretmenliğe atanmalı, bu nitelikleri taşımayanlar ise yolun başında sistemin dışına çıkarılmalıdır.
Ülkemizde ve dünyada gün geçtikçe yükseköğretim okullaşması artıyor. Bence, 2020'li yıllarda lisans diplomasına herkes sahip olabilecek. 4 yıllık mezuniyet gençler arasında pek farklılık oluşturmayacak. İnsanlarımızın farklı ve başarılı olabilmeleri için donanımlı olmaları gerecek. Donanımın yolu ise, üniversitelerin öğrenim ve eğitiminden geçecek. Öğrenim derken bölüm, çift ana dal, Erasmus, yabancı dil eğitimi, yüksek lisans da ön plana çıkıyor. Eğitim dediğimizde, hayata profesyonel hazırlığın nasıl yapıldığını, girişimcilik ve kariyer merkezini anlamalıyız. Kısacası, ben başkalarının yapamadığı ne yapabilirim sorusunun yanıtını bulmalısınız. İnsanlar kendisi ve başkaları için yararlı bir şeyler yaptığı sürece var olur. Gençlerimiz başkalarının yapamadığı şeyleri gerçekleştirmeye odaklanmalı. Diploma ilişkileri düzenler, farkı ise donanım oluşturur. Günümüzde öğrenciler tercihlerini sadece üniversitelerin akademik güçlerine göre yapmıyorlar. Bu önemli noktanın yanı sıra kampus imkânları, kültürel, sanatsal ve sportif olanakları da ön plana çıkıyor. Özellikle vakıf üniversiteleri bu doğrultuda önemli kaynak ayırıyor. Ne yazık ki bu cümleyi bazı devlet üniversiteleri için kullanamıyorum. İş dünyasında eğitimin çok önemli yeri var. Mesleğinizle ilgili ön bilgiye sahip olmanız, size avantaj sağlayacak. Bunun da yolu, üniversitede okurken, ciddi kurumlarda 4 yıl staj yapmaktan geçiyor. İyi bir eğitim hem iş yaşamında kolaylık sağlıyor, hem de kimi zaman önemli kapıların açılmasını sağlıyor. Üniversite yıllarında iş dünyasına stajlarla, kendinizi geliştirerek hazırlanmalısınız. Staj, iş dünyasına ilk adım oluyor. Stajda hem sorumluluk almayı, hem de çalışmayı öğreneceksiniz. Sosyal sorumluluk projelerinde ise, karşılık beklemeden kamu yararına bir şeyler yapabilme yeteneğini kazanacaksınız. 2020'li yıllarda hayatta başarılı olmak istiyorsanız, donanımlı olmak zorundasınız. Bunun için kararlar bugünlerde verilmeli. Üniversitelerin bölümlerinin size uygun olup olmadığını araştırmalısınız. O bölümün öğretim kadrosunu ve çift ana dalını öğrenin. Hangi ülkede Erasmus yaptırıyor, araştırın. Hangi ciddi kurumlarda yerinde staj yaptırıyor, bu çok önemli. Yükseköğretim şartlarını şimdiden inceleyin. Üniversitelerin istediğiniz bölümünü gezin. Altyapıyı iyi inceleyin. Tadımlık derslere girin. İstediğiniz bölümdeki öğrencilerin fikirlerini alın. Girişimcilik kamplarına katılın. Yabancı dil ve mesleki yabancı dil eğitimi sizi öne çıkaracak, sakın bunu atlamayın. Bütün bunlardan sonra karar verin. Kısacası, doğru tercih 30 tercihi büyükten küçüğe sıralamak değildir. 2020'li yıllarda farklı ve başarılı bir insan olmak istiyorsanız, doğru karar verebilmeniz için, bugünlerde gerekli araştırmaları yapmalısınız.
YÖK'ün yaptığı son değişiklikleri, değerli dostum ve Nişantaşı Üniversitesi İcra Kurulu Üyesi Burak Kılanç'la masaya yatırdık. 2016 ÖSYS sürprizlerle üniversite adaylarının karşısına çıktı. Herkes 6 Ocak 2016'da başlayacak YGS başvurularına hazırlanırken, 1 Ocak'ta YGS baraj puanının 140'tan 150'ye çıktığı açıklandı. YÖK'ün yükseköğretimde kaliteyi artırmaya yönelik hamlelerini sıkça görüyoruz. Baraj puanının artırılması da kalite odaklı bir adım. Son yıllarda liseden gelen öğrencilerin akademik bilgi düzeyinin çok düşük olduğu üniversite hocalarınca dile getiriliyordu. Baraj puanının artması üniversitelerin hoşuna gidecek. Üniversite adayları ve eğitim dünyası baraj puan artışına odaklanmışken, 5 Ocak günü ÖSYM web sitesinde 2016 ÖSYS kılavuzu yayımlandı. Kılavuzda Tablo 3a ve 3b'ye baktığımızda ek puan uygulamasının kalktığını gördük. Bu beklenen bir şeydi, zira 2012 tarihli bir genelge ile önceden duyurulmuştu. Ancak herkes için şaşırtıcı olan 30/3/2012'den önce liseye kaydolanların ek puandan faydalanmaya devam etmesi oldu. Bunun fırsat eşitliğini zedelediği tartışmaları sürüyor. Örnek gerekirse, 2010'da öğretmen lisesine kaydolup 2014'te 90 diploma notuyla mezun olmuş biri, 2016 Temmuz'da öğretmenlik bölümlerini tercih ederse okuldan gelen puanı 81 olacak. Oysa 2016'da aynı liseden yine 90'la mezun olacak bir adaya okuldan sadece 54 puan gelecek. Aradaki 27 puanlık fark, kolay kapanacak gibi değil. Bu noktaya nasıl gelindiğini hatırlayalım. Yükseköğretime geçişi 2547 sayılı kanunun 45. maddesi tanımlar. Kamuoyunda 4+4+4 diye bilinen kanun ile 2012'de, 2547'nin 45. maddesinde yapılan değişiklikle ek puan uygulaması 45. maddeden tümüyle çıkarılmıştı. Herkesin beklentisi ek puan uygulamasının 2016 ÖSYS kılavuzundan da tümüyle çıkarılması idi. Ancak böyle olmadı. Eski mezunlar, yeni mezun olacaklara kıyasla yarışa önde girecek. Bu yargıda sıkıntı yaratabilir. Bu gelişme hararetle tartışılırken, 7 Ocak günü YÖK, ek puan tartışmasına yeni bir boyut kattı. Ek Puan uygulamasının YÖK'ün yetkisi dahilinde olmadığını, mezun öğrencilerin eğitim aldıkları alanlara yönlendirilmesi için kanuni düzenleme gerektiğini vurgulayan YÖK, Mesleki ve Teknik Ortaöğretim kurumlarından mezun olanlara artı puan verilmesi konusundaki olumlu görüş ve önerilerini Milli Eğitim Bakanlığı'na ilettiğini bildirdi. 8 Ocak'ta Anadolu Ajansı'nın geçtiği habere göre ise, YÖK'ün bu önerisi meslek liselerinden MYO önlisans programlarına sınavsız geçişin kaldırılmasını da içeriyor. Şimdi top MEB'de. Bakanlık, YÖK'ün bu önerisini dayanak kabul edip, 2547 sayılı kanunun 45. maddesini değiştirecek süreci başlatabilir. Bu değişiklik 2016 ÖSYS tercih dönemi öncesinde yapılırsa, ek puan uygulaması sürer; yukarıda bahsettiğimiz haksızlık ortadan kalkar. Değişiklikle, sınavsız geçiş 45. maddeden çıkarılırsa, bu da pek çok tartışmayı beraberinde getirecektir.
2015 ÖSYS'de tıp ve hukuk fakültelerine girişte getirilen taban başarı sırası barajına benzer bir uygulama, 2016 ÖSYS'de mühendislik fakültelerine de geldi. 2016 ÖSYS'de ormancılık, ziraat ve su ürünleri programları dışındaki mühendislik programlarını tercih edebilmek için MF 4 puan türünde ilk 240 bin içinde olmak gerekecek. YÖK gibi düzenleyici kurumların, sistemdeki tüm oyuncuları etkileyecek kararları alırken, hem sistemin dinamiklerini, hem de sistemin etkilediği diğer mekanizmaları dikkate alması gerekir. Son bir yılda alınan kararlar düşünüldüğünde YÖK'ün tüm bu dinamikleri hassasiyetle irdelediği anlaşılıyor. Çok iyi biliyorum, geçen sene tıp ve hukukla ilgili baraj kararı alınırken, bunu mühendislik dekanları da istedi. Ancak YÖK doğru bir kararla önce tıp ve hukuka uyguladı. Sonuçlar iyi olunca, bu yıl da aynı sistem mühendisliğe getirildi. Bu sırada mimarlıkla da ilgili çalışmalar sürüyor. Eğitim fakülteleriyle ilgili baraj şimdilik yok. Bazı işkollarında mesleki yetkinlik çok önemlidir. Hiç kimse yetkin olmayan bir doktora gitmek istemez. Ya da mahkemede hâkimin iradesinin sorgulanmasına neden olacak bir güvensizlik kabul edilemez. YÖK'ün getirdiği barajı bu anlamda olumlu buluyorum. Girişe bir baraj konulması geçici bir çözüm. Baraj, belki girdi kalitesini kontrol altına alabiliyor; ancak çıktının kalitesini garantileyemiyor. Bence, mesleki yeterlilik sınavları getirilmeli. ABD'de yetkin mühendis olabilmek için sınav var. Aday son sınıfta ya da mezun olduktan sonra bu sınava giriyor. Sonra 5-6 sene deneyim için çalıştırılıyor. Ardından ikinci aşama sınavını da başarırsa yetkin mühendis olabiliyor. İlerleyen dönemlerde de her yıl meslek odalarından, üniversitelerden 10-15 kredi eğitim alması isteniyor ki, kendini geliştirebilsin. Bizde de buna benzer bir sistem devreye sokulmalı. Bizde, birçok ülkenin aksine mesleki yeterlilik sınavı yok. Bu mezuniyet sonrası sorunlara yol açıyor. Doğru olan, çıktı kontrolü için de bir sistemin olmasıdır. Ancak bu kanun gerektiriyor. Aldığım bilgilere göre, YÖK bazı programlarda mesleki yeterlilik hakkı verecek sınavlar üzerinde yasa taslağı çalışması başlatmış. Tabii ki bu konuda son sözü meclis söyleyecek. YÖK geçen yıl tıp ve hukukla ilgili kararı geç aldığından KKTC üniversiteleri için uygulamayı bir yıl ertelemişti. Bu ertelemeye KKTC akademi camiası tepki göstermişti. Mühendislikte daha erken karar alındığı için, bu sefer KKTC üniversiteleri de dâhil edildi. Yani tıp, hukuk ve mühendislikteki başarı sıralaması barajı bu yıl Kıbrıs üniversitelerini de kapsıyor. Kısacası, YÖK'ün attığı adımlar doğrudur. Bence, bu doğru adımların yanı sıra, üniversiteye girişte gençlerin lisede yaptıkları projeleri, yetenekleri, sosyal sorumluluk çalışmaları ve ilgileri dikkate alınmalıdır.
Sibel Sınırca, bu yıl liseyi birinci olarak bitirdi. Okul birinciliği kontenjanından Boğaziçi Üniversitesi Fizik Öğretmenliği bölümüne giriyordu. Ancak birinciliğini, okulu ÖSYM'ye bildirmemişti, kazanamadı. SABAH olarak konuyu ele aldık ve hak ettiği yere yerleştirildi. Bize teşekkür maili göndermiş. Bu mutluluğu sizinle paylaşıyorum. Değerli Sait hocam; Hatırladığınız üzere, birkaç ay önce mağduriyetimi köşenizde paylaşarak, kişi ve kurumlara destek çağrısında bulunmuştunuz. Durumumla ilgili, Milli Eğitim Bakanlığı müfettişlerince incelemeler sürüyor, gerekli davalar tarafımızdan açıldı ve bir sonuca ulaştık. Nihayetinde Ankara 11. İdare Mahkemesi'nce yürütmeyi durdurma kararı verilip, mağduriyetimin giderilmesi için büyük bir adım atıldı. Size süreci özetlemek istiyorum: Bu yıl liseden birincilikle mezun olup, üniversite sınavına girdim. Yerleştirmeler açıklandığında, puanım yetmesine rağmen birincilik kontenjanlarından faydalanamadım. Sonrasında konu ile ilgili, mezun olduğum Bahçeşehir Amerikan Kültür Koleji Tic. Ltd. Şti. Özel Akkol Anadolu Lisesi'ne, Esenyurt İlçe Milli Eğitim Müdürlüğü'ne, İstanbul İl Milli Eğitim Müdürlüğü'ne ve ÖSYM Başkanlığı'na dilekçe verdim. MEB müfettişleri, okulumun ve benim savunmalarımızı alıp, olayın aciliyeti nedeniyle mahkemeye sunulmak üzere ön rapor hazırladı; soruşturma sürüyor. Gerekli evrakları toplayarak avukatımla Ankara 11. İdare Mahkemesi'nde dava açtık. Sonuçta mağdur olduğuma dair yürütmeyi durdurma kararı çıktı. Karar ÖSYM, MEB ve bana tebliğ edildikten sonra, konuyla birebir ilgilenen Sayın ÖSYM Başkanı Prof. Dr. Ömer DEMİR'e özellikle teşekkür etmek istiyorum. Bu süreçte durumun aciliyetini görerek beni mağdur etmeyen ve işlemleri hızlandıran, başta Ankara 11. İdare Mahkemesi Başkanı ve üyelerine ve ilkeli ve güvenilir yayınlarıyla, bana desteğini esirgemeyen Sabah gazetesine ve köşesinde haftalarca durumu kamuoyuna duyurabilmemi sağlayan, eğitim konularının duayen ismi, Sait Gürsoy hocama teşekkürü borç bilirim. Bunun dışında ÖSYM Başkanlığı'nın, başvurularını bu dava nedeni ile kaçırdığımız yurt mağduriyetimizi Cumhurbaşkanlığı Halkla İletişim Merkezi'ne iletmesi ile Cumhurbaşkanlığı'nın da ivedilikle Valilik ve gerekli kanallara durumu intikal ettirmesi nedeni ile, Cumhurbaşkanlığı Halkla İletişim Merkezi'ne, Koordinatörüne ve ÖSYM'ye bu konuya gösterdikleri ilgi ve koordinasyon nedeniyle teşekkür ederim. Devletimiz mağdur ve haklı olanın yanında durduğunu bir kez daha gösterdi. Sonsuz teşekkürler.
Milli Eğitim Bakanı Nabi Avcı ve ekibi ile yeni Eğitim Bilişim Ağı'nı (EBA) konuştuk. EBA dünyanın en büyük eğitim teknolojisi projesi FATİH'in en önemli bileşeni. Bence tüm eğitim sistemimizi derinden etkileyen sessiz bir devrim. EBA programı 3 yıl gibi kısa bir sürede dünyanın en büyük içerik portalı haline geldi. FATİH Projesi salt donanım değil aynı zamanda içerik projesi; bu donanımları hayatın her aşamasında herkes kullanabilir. Eğitim dünyamıza 24 saat hizmet veren EBA'daki içerikler sadece Yenilik ve Eğitim Teknolojileri Genel Müdürlüğü'ndeki (YEĞİTEK) uzmanlarca değil, öğretmenlerce de geliştiriliyor. Ülkemizin çeşitli yerlerinde YEĞİTEK'teki stüdyoların benzerleri kurularak, öğretmenlerimize daha profesyonel eğitim materyali üretmenin yolu açılıyor. İçeriğin merkezi EBA portalı. FATİH Projesi kapsamında her öğretmenin kendine ait 10 GB'lık bir bulut hesabı var. Öğretmenlerimize EBA market uygulamaları, market içerikleri, içerik portallarına erişim, mail hesabı, içerik geliştirme stüdyolarına erişim sağlanıyor. Yani yaklaşık 1 milyon öğretmen olduğunu düşünürsek, ne kadar büyük bir kapasite olduğunu anlarız. EBA ile öğrencilerimize de 1 GB'lık bir bulut hesabı açıldı. Zaman içinde bu da artırılacak. Öğrencilere bu projede neler veriliyor, gelin bir göz atalım. EBA portal, EBA market, bulut hesabı, kimlik yönetim sistemi, öğrenim yönetim sistemi, ödev paylaşımı, bireysel öğrenim materyalleri, öğrenciye özgü bir kütüphane ve tablet bilgisayar. EBA sayesinde artık öğretmenlerimizin ve öğrencilerimizin velilere yük olacak yardımcı materyal, yardımcı ders kitabı aldırmasına da ihtiyaç kalmıyor. Öğrenci bir dersi kaçırdıysa, anlamadıysa bir başka öğretmenden bir daha dinlemek istiyorsa bunları, anlatımlı video görüntülerinde bulabilecek. Şu ana kadar, 1 milyon 437 bin 800 tablet bilgisayar seti dağıtıldı. EBA kapsamında 2016'dan itibaren, yılda 2 milyon 650 bin tablet öğrencilere ulaştırılacak. Bugüne kadar 291 bin 910 etkileşimli tahta kuruldu. 2016'nın ilk çeyreğinde 433 bin etkileşimli tahta kurulmuş olacak. 8 milyon öğrenci ve öğretmen bu projeye ilgi göstermiş. MEB, bunu kullanan öğrenci ve öğretmenlerin performansına ulaşabilecek. Burada kişilerin çabası görülecek. Bu kayıtlar da değerlendirilecek. Sonuçlar öğrenci ve öğretmenlerin lehinde olacak. Böylece testiyi kıranla, suyu getiren arasındaki fark ortaya çıkacak.
Yaşamları boyunca amaçlarının peşinde hiç durmaksızın ve yorulmadan koşan insanlar benim için daima ilgi çekici olmuştur. Onların, ilginç hikâyeleri vardır. Hayat amacı olarak belirledikleri bir yolda bıkmadan, yılgınlığa düşmeden ilerler ve gün geldiğinde de dünyayı değiştirip daha iyi, daha barışçı, daha işbirlikçi bir yer haline getirirler. Gerçek anlamda liderdir bu insanlar. Liderlik farklı şekillerde yapılır. Kimi bu liderliği üretimle, kimi yazarak, kimi de eğitimle yapar. Geçtiğimiz hafta açılışına katıldığım Harriet Fulbright Enstitü açılış davetiyesini aldığımda bunları düşündüm. Bayan Fulbright'ın çocuk sayılabilecek yaşlardan itibaren dünyayı ve dünyadaki farklı kültürleri tanımak, anlamak isteğiyle çıktığı yolda, nasıl da azimle ilerlediğini düşündüm. Bayan Harriet Fulbright ile açılış öncesinde biraraya geldik. Kendisine neden hayatını eğitime adadığını sordum. O da içtenlikle dedi ki : "Eşim Senatör William Fulbright, geleceğimizin yıldızlarda değil, kendi inancımız ve kalplerimizde olduğunu, yaratıcı liderlik ve eğitimin birbirinden ayrılmaz bir bütün olduğunu söylerdi. Ben ise çocukluktan itibaren kültürler arası işbirliği ve sürdürülebilir kalkınmanın tek yolunun, küresel deneyim ile beslenen kaliteli eğitim olduğunun bir şekilde farkındaydım. İşte sorunuzun yanıtı." Bu yanıtla birlikte, Harriet Fulbright Enstitü'nün mottosu olan "Kalite, Verimlilik ve Sürdürülebilirlik" kavramlarına takıldı gözüm. Enstitünün CEO'su olan ve benim de uzun zamandır tanıdığım ve birlikte çalıştığım kardeşim Gökhan Coşkun'a sordum bu kez neden bu kavramların kullanıldığını. Gökhan Coşkun " Önce şunu söylemek isterim ki bu mottolar hiç de öylesine oluşturulmuş kavramlar değil. Herhangi bir şey kaliteli değilse verimli olmuyor, verimli değilse de zaten sürdürülebilirlikten söz edilemiyor. Oysa ki herhangi bir şeyde ya da yerde sürdürülebilirlik yoksa gelişme de yok demektir" dedi. Enstitü, birbiri üzerinde direkt ve uzun vadeli etkilere sahip olan ekonomi, eğitim ve uluslararası diplomasi alanlarına odaklanmıştı. Bu alanlarda araştırma, eğitim, panel ve zirveler yapacak olan merkezi Washington DC'de bulunan bir liderlik ve düşünce kuruluşu Harriet Fulbright Enstitü. İçerisinde yapılandırılmış olan Ekonomi Okulu, Eğitim Okulu ve Diplomasi Okulu okul öncesinden profesyonel yaşamın içindeki kişilere kadar çok geniş bir yaş skalasındaki kitleyi, gerçek küresel deneyim ile besleyerek, yepyeni bir tarzla ilerlemeyi hedefliyor. Küresel hareketlilik, farklı ülkelerdeki farklı uygulamaları deneyimleyebilme ve kişileri işin erbaplarıyla buluşturarak, günümüz dünyasının en önemli kavramlarından bir olan network oluşturabilme fırsatı yaratma, bence önemli.
İstanbul'daki Kanada Başkonsolosluğu, okulların açıldığı şu günlerde, dünyanın en başarılı üç sisteminden biri olan Kanada eğitim sistemi hakkında bilgilendirmek için bir seminer düzenledi. Seminer, başta Kanada olmak üzere uygulandığı tüm ülkelerdeki başarısıyla tanınan Kanada Okulları'nın Türkiye'deki ilk temsilcisi olan Kanada Anaokulu'na mini bir gezi ile devam etti. Kanada Eğitim Sistemi ve Başarısı, konulu seminer ve hemen ardından Kanada Anaokulu'na gerçekleştirilen kısa gezi, eğitim dünyamızın önemli isimlerini, Kanada Büyükelçiliği ve Başkonsolosluğu temsilcileriyle bir araya getirdi. Bu ülkenin uluslararası eğitim dünyasının liderlerinden biri olma öyküsü, farklı yaşlar için Kanada eğitim müfredatının temelleri gibi konular hakkında merak edilenleri Kanadalı yetkililer anlattı. Kanadalılara özgü son derece sıcak ve samimi bir atmosferde gerçekleştirilen seminerin ardından, Kanada -Türkiye arasında uzun yıllar önce başlatılan eğitim işbirliğinin ilk meyvesi olan bu anaokulunun Levent şubesine ziyarette bulunuldu. Kanada Eğitim Bakanlığı'nca farklı ülkelerde kurulan anaokulunun Kanadalı direktörü Bayan Heather Jones ve Türk yöneticileri ile öğretmenleri tarafından misafir edilen ziyaretçiler, iki ülke arasındaki eğitim ortaklığı hakkında ayrıntılı bilgi alma olanağı buldu. Dünyanın en iyi 20 üniversitesi arasına 3 üniversite sokmayı başaran Kanada, OECD tarafından üçer yıllık dönemler hâlinde, 15 yaş grubundaki öğrencilerin kazandıkları bilgi ve becerileri değerlendiren PISA (Uluslararası Öğrenci Değerlendirme Programı) sıralamasında matematik, fen bilimleri ve okuma becerilerinde dünyada en başarılı ilk üç ülke arasında yer alıyor. Bu ülkenin geliştirdiği başarılı müfredat ise, aralarında Almanya, İngiltere, Fransa, Çin, Japonya, Brezilya ve Güney Kore'nin yer aldığı 20 ülkede bulunan Kanada Okulları'nda uygulanıyor. Türkiye ile Kanada Eğitim Bakanlığı (New Brunswick) arasında yedi yıldır sürdürülen akademik işbirliğinin son halkası olarak İstanbul'da kurulan anaokulu, 3-5 yaş arasındaki çocuklara dünya vatandaşı olarak yetişmelerini sağlayacak. Çok kültürlü ve çok dilli bir eğitim ortamı hedefleniyor. Bu proje, önümüzdeki yıllarda sırasıyla açılacak ilkokulu, ortaokulu ve lisesi ile iki ülke arasındaki eğitim bağlantılarını daha da güçlendirmeyi amaçlıyor. Kanada Anaokulu, öğrencilerine uluslararası statüye sahip eğitim olanağını küçük yaşlarda sağlıyor. İlkokul da dâhil olmak üzere çocuğunuz eğitimine istediğiniz noktada Kanada'da devam edebiliyor. Kısacası, Kanada eğitim alanında dünyada her zaman en başarılı 3 ülkeden biri konumunda ve çocuğunuz şimdi İstanbul'dayken Kanada'daki eğitimi alma fırsatını yakalıyor.
2015-2016 eğitim -öğretim yılında açık öğretim öğrencileri dâhil, örgün eğitimde resmi ve özel okullarda yaklaşık 18 milyon öğrenci ders başı yaptı. Resmi ve özel okullarda yaklaşık 600 bin derslikte, yöneticilerle birlikte 900 bin 794 öğretmen eğitim verecek. 18 milyon öğrenci eğitim dünyasıyla yeniden bir araya geldi. Velilerin bu öğrencilerin yapılarına göre hareket etmesi gerekiyor. Özellikle ilkokul birinci sınıf öğrencilerinin velileri sabırlı olmalılar. Başka çocuklarla kıyaslamadan çocuklarına okulu sevdirecek şekilde hareket etmeliler. Çocuklardan gelebilecek ters hareketleri görmezden gelip daha yapıcı davranabilirler. Olumsuzlukları da öğretmenle birlikte çözmeliler. Özellikle anaokulu veya ilkokul bire başlayan öğrencilerin, ailenin desteğiyle okulun da farklı bir unsur olduğunu öğrenmesinde yarar var. Ortaokula başlayan öğrencilerin velilerinin TEOG sistemine yönelik hazırlanması gerekiyor. Bu hazırlık süreci özellikle 7 ve 8. sınıfta yoğunlaşacaktır. Lise 1'e yeni başlayan gençlerimiz var. Gerek devlet, gerek özel okul, gerekse de temel liselere gidecekler. Bunlar da kendi seçtikleri tür ve yapıya göre hazırlık yapacak. Bu sene yeni bir okul türü gelişti; temel lise veya temel ortaokul olarak. Bu okullarda eğitim büyük ihtimalle sınavlara hazırlık ağırlıklı olacaktır. Burada velilerin yöneticilerden, "Çocuğumu üniversiteye veya TEOG'a nasıl hazırlayacaksınız?" sorusunun cevabını net alması gerekiyor. Bu yıl da okullar büyük heyecanla açıldı. Bazı sorunlar olabilir; bunların Milli Eğitim Bakanlığı'nca (MEB), 1 Kasım seçimlerine kadar imkânlar dâhilinde çözümleneceğini düşünüyorum. Seçimlerin ardından, hükümet kurulduğunda düzenlemeler daha rahat yapılacak. Günümüzde sosyal medya insanlara çok geniş imkânlar sunuyor. Gençler de teknoloji aracılığıyla bundan yararlanıyor. Özellikle biz büyükler sosyal medyayı çoğunlukla olumsuz kullandığımız için gençlere iyi örnek olamıyoruz. Gençler de haklı olarak yaşlarının getirdiği nedenlerle bazı yanlışlar yapabiliyor. MEB'in sosyal medya üzerinden okuldaki arkadaşlarına 'Hakaret, kışkırtma veya sarkıntılık yapan öğrencilerin okuldan atılması' kararı bence doğrudur. Benim Bakanlığa bir teklifim var: İlkokul birden, lise sona kadar sosyal medyayı doğru kullanma dersi seçmeli olarak verilmeli. Okullarında sosyal medya dersi olan velilerin, çocuklarına seçmeli ders olarak bunu seçmelerini tavsiye ediyorum.
Küçükler, özellikle erken yaşlarda öğrenmeye ve yeni şeyler keşfetmeye büyük ilgi duyuyor. Bunun en önemli sebebi ise onların çevrelerinde olan bitene karşı duydukları merak. İşte bu merakın doğru yönlendirilmesi, hem onlar hem de dünyanın geleceği açısından büyük önem taşıyor. Çocukların çevre duyarlılığı ile yetiştirilmesi ve bilime ilgilerinin artırılması gerekiyor. Henkel'in çocuklara bilimi sevdirmek için dünyanın farklı ülkelerinde sürdürdüğü, "Keşif Dünyası" projesi şimdi ülkemizde de gerçekleşiyor. Bu kapsamda Yaratıcı Çocuklar Derneği'nin iş birliği ve uzmanlarla birlikte her gün okul ziyaretleri yapılıyor. Çocuklara bilimi sevdirecek laboratuvar uygulamaları gerçekleştiriliyor. Proje kapsamında, birçok okulda 67 bilim atölyesi ile bin 500 öğrenciye ulaşılmış. Çocuklar, okullardaki bilim atölyelerinde yapıştırma, yıkama, temizleme, kozmetik ve sürdürülebilirlik dâhil olmak üzere çeşitli konularda ilk bilimsel deneylerine katılıyorlar. Deneylerde araştırmalarını su, limon, yumurta kabuğu gibi malzemeler üzerinde yapıyorlar. Keşif Dünyası projesi, ülkelerin geleceği için oldukça değerli olan çocukları bilime yönlendirerek, çok özel bir görevi yerine getiriyor. Bugün yalnızca 5 ülkede uygulanan ve küresel anlamda büyük önem taşıyan proje, ülkemizde ilk olarak İstanbul'da uygulanmaya başlandı. Ancak ilerleyen dönemde bu projenin ülkemizin farklı şehirlerinde de gerçekleşmesi hedefleniyor. Keşif Dünyası projesinde, çocukların ilgisi bilime çekilirken aynı zamanda yarınlara yaşanabilir bir dünya bırakabilmek için onlara doğa sevgisi kazandırılmaya da büyük önem veriliyor. Bu proje, çocukların içlerindeki dâhiyi keşfetmelerini ve eğlenirken yeni bir şeyler öğrenmelerini sağlamak üzere hayata geçirilmiş. Aynı zamanda ülkemizi yarınlara hazırlamak için de gelecek nesillerin çevre, bilim ve teknolojiyi algılama yeteneğini geliştirmek adına önemli. Bu girişimde, çocukların keşfetme merakını geliştirmek ve bilim merakını ateşlemek ön plana çıkartılıyor. Böylece, çocuklarımıza, ülkemizde bilimin kapıları açılıyor. Bence, bu proje oldukça önemli. Çocuklarımız bu sayede minik araştırmacılar olarak bilimin sırlarına yol alacak ve ilk deneylerini gerçekleştirecekler.
Üniversite adaylarından, Makedonya Fon Üniversitesi ile ilgili birçok mail aldım. Özellikle de YÖK tarafından denkliği soruluyor. Ben de, konuyu değerli dostum ve üniversitenin Türkiye temsilcisi Argun Darıca'yla birlikte A'dan- Z'ye masaya yatırdım. Üniversite, fen ve sosyal bilimler fakültesi olarak 2003'te kurulmuş. Makedonya'da kurulan ilk özel üniversite olan Fon, YÖK tarafından tanınıyor. Konuyla ilgili bilgi Argun Darıcı'ya YÖK'ten resmi yazı ile iletilmiş. Avrupa çapında modern yüksek eğitim verilen üniversitede öğrenciler üç ayrı lisans diploması alabiliyor. Ayrıca yüksek lisans ve doktora programları da mevcut. Bilindiği gibi üniversite ve fakülte seçimi her insanın hayatında çok önemli yer alır. Gençler başarılı bir kariyer sağlamak için çaba gösteriyor. FON Üniversitesi, Avrupa Kredi Transfer Sisteminin Bologna Deklarasyonu ruhu içinde modern eğitimi ve interaktif çalışması ile gençleri bu amaçlarına ulaştırmayı hedefliyor. Fon Üniversitesi'nin Üsküp, Struga, Gostivar ve Strumica şehirlerinde modern kampusları ve yurt binaları var. Bu kampuslardaki fakültelerde inşaat ve bilgisayar mühendislikleri, mimarlık, grafik tasarım, tasarım ve multimedya, hukuk, işletme, iktisat, siyasal bilimler, Avrupa Birliği ve uluslararası ilişkiler, psikoloji, psikolojik danışmanlık- rehberlik, spor yöneticiliği, beden eğitimi ve spor akademisi, fizik tedavi rehabilitasyon, kriminoloji, dedektiflik ve güvenlik bölümleriyle Türkiye'den gelen öğrencilere de kapılarını açmış. Fon Üniversitesi'nde, Türkiye'den öğretim üyeleri eşliğinde, Türkiye'deki üniversitelerin programına benzer bir eğitim veriliyor. Bu üniversitelerdeki zorunlu derslerin tümünü kapsayan, isteğe göre Türkçe, İngilizce veya Makedonca eğitim mevcut. Öğrenciler 3'üncü yılın sonunda Bologna anlaşması gereğince Avrupa ve dünya ülkelerinde geçerli diploma ve 4'üncü yılın sonunda da Türkiye'de geçerli olacak diplomayla, iki diplomaya sahip olabilecek. Ayrıca Fon Üniversitesi'nin Milano Üniversitesi'yle yaptığı anlaşma gereğince öğrenci değişimi gerçekleştirilerek üçüncü diploma olarak da Milano Üniversitesi diploması veriliyor. Bakırköy Final Lisesi, Makedonya Fon Üniversitesi'yle eğitim-öğretimde çözüm ortaklığı oluşturarak, üniversiteye ve öğrencilere destek veriyor. Bakırköy Final Lisesi, gerek programlar, gerekse Türkiye'den gidecek öğretim üyeleri konusunda yardımcı oluyor. Türkiye'deki yükseköğretimle, Fon Üniversitesi'nin öğretim uyumu konusunda da çalışmaları sürüyor. Siz yine de bu üniversiteyi tercih ederseniz, YÖK'e danışmadan işlem yapmayın. Kesinlikle YÖK'ten diploma ve denklik bilgisini alın.
Üniversite adayları, geleceğinizi belirleyecek önemli bir dönemeçtesiniz. Seçeceğiniz mesleğin tespiti büyük önem taşıyor sizin için. Biliyorsunuz ki, bu aşamada vereceğiniz her karar sizi etkileyecek. En uygun seçim bugülerde yapılmalı. Ama nasıl? Eğitim düzeyinizi, seçeceğiniz yükseköğretim programının ne olabileceğini, koşullarını bilerek... Kısacası yol gösterici bir rehbere ihtiyacınız var. Üniversiteye hazırlıkta yeni bir sistem size yardımcı olabilecek: Uğur Raunt. Bu sistem üzerinde, değerli dostum ve Bahçeşehir- Uğur Eğitim Kurumları Başkanı Enver Yücel, son 3 yılı Türk Telekom Grup Şirketi Sebit'le birlikte olmak üzere 9 yıldır çalışıyor. Yücel'in amacı, üniversiteye hazırlıkta ülkemizin her köşesinde eğitim eşitliğini sağlamak. Bu sistem, üniversiteye hazırlık sürecinde kişiselleştirilmiş rehberlik hizmeti ve kullanıcıya özel çalışma planlamasıyla hedefe adım adım ulaştırıyor. Dershanenin öğretme ve test programını, özel ders öğretmeninin öğrenci üzerinde bire bir takip ve ilgisini ve bir rehberin yönlendirmesini tek platformda birleştirerek, üniversite adaylarının evlerine getiriyor. YGS ve LYS'ye hazırlık sürecinde üniversite adayıyla birlikte yürüyen eğitim koçu olarak, onu tercihi olan üniversite ve bölümlere doğru şekilde yönlendiriyor. Hedefine nasıl ilerlemesi gerektiğini belirleyerek gence adım adım rehberlik ediyor. Adayı zamanında uyararak, gerektiğinde tercihlerini yeniden değerlendirmesine yardımcı oluyor. Üniversiteye hazırlık sürecinde ihtiyaç olan tüm öğretmenli konu anlatım videoları, 80 binden fazla soru ve videolu çözümü, son 20 yılın ÖSYM üniversite sınav soruları ve çözümleri, konuların en önemli noktaları ve kritik formülleri içeren konu özetleri, tek platformda online olarak hazırlanmış. Basılı materyaller ise fasiküller, konu kavrama testleri, on binlerce sorusuyla her ders için ayrı soru bankası ve 28 deneme sınavından oluşuyor. Üniversite adayı, sisteme üye olduktan sonra ilk önce kendisine bir tercih listesi hazırlıyor. Sistem öğrenciye bir başlangıç sınavı veriyor; bu sınavın sonucuna göre öğrencinin tercih listesi 5 basamak hedefine ayrılıyor. Sonra her hedef için öğrenciye çalışma programı hazırlanıyor. Öğrencinin hedefine ulaşması için neler yapması, nasıl ilerlemesi gerektiğini belirleyerek adım adım ona rehberlik ediyor. Hedefine ne kadar yaklaşmış olduğunu sürekli takip ediyor. Öğrenciyi zamanında uyararak, gerektiğinde tercihlerini yeniden değerlendirmesine yardımcı oluyor. Kısacası, Raunt üniversite adayını adım adım hedefine ulaştırıyor.
Anayasa Mahkemesi, Özel Eğitim Kurumları Kanunu'ndaki 'dershaneler' ibaresinin yürürlükten kaldırılması, dershanelerin dönüştürülmesi ve dönüşümü tamamlamayan öğrenci etüt eğitim merkezlerinin eğitim öğretim faaliyetlerinin 1 Eylül'e dek sürebileceğine dair hükümleri iptal etti. Bunun üzerine Milli Eğitim Bakanlığı (MEB), Özel Öğretim Kurumları Yönetmeliği'nde, doğru bir düzenleme yaparak, belirli derslerden, özel öğretim kursları açılabileceğine karar verdi. Peki, atılan bu yeni adımların ardından nelerle karşılaşacağız? Öğrenciler adaptasyon sürecini nasıl geçirmeli? Takviye kursları hangi artı ve eksilerle geliyor? Gelin birlikte akıllardaki bu soruların yanıtlarını arayalım. Liseye girişte, MEB'in sınavı okula odaklı bir sistemi getirmesi, dershaneye ihtiyacı ortadan kaldırdı. Zamanla, üniversiteye girişte de okula dayalı sistem getirildiğinde, dershaneye ya da benzeri kuruluşlara gerek kalmayacak. 1 Eylül'den itibaren dershaneler kapandı. Böylece eğitimde bir devir de kapanmış oluyor. Bence doğru bir karardı. Şöyle ki; 5 gün okulda, 2 gün dershanede eğitim alan öğrencilerin sosyal yaşamı olmuyordu. Ne yazık ki, üniversite ya da liseye giriş sınavında hazırlık dönemi söz konusuydu. Bir puanın dahi on binlerce öğrenciyi ekarte ettiği sıralama sınavında, kim daha iyi hazırlanıyorsa o seçiliyordu. Okullar da bu hazırlığı karşılayamıyordu. Dershaneler ilk kurulduklarında test sistemini öğrenciye veriyordu. Ancak bir süre sonra okullara takviye derslerine başladılar ve okulların önüne geçtiler. Dershanelerin bu denli önem kazanması, sınavlara bağlı hareket etmemizden dolayıydı. Hükümetimiz cesur bir kararla dershaneye bağımlılık algısını ortadan kaldırmak istedi. Bu konuda da başarı sağladı. Mevcut şartları değerlendirdiğimizde, lise son öğrencisi, okulda üniversiteye hazırlık kursu açılacağı için sorun yaşamayacak. Gerek devlet gerekse, özel okullar imkân dahilinde tüm hazırlıklarını yaptılar. Ancak burada sayıları 600 bini bulan mezun öğrencilerin durumu vardı. Bu öğrencilerle ilgili de özel eğitim kurumları açılabileceğine karar verildi. Bu kurumlar pazar hariç, 6 gün üç bilimden kurs verecek. Bence, üç bilimle sınırlandırma bir kez daha gözden geçirilmeli. Mezunlar için halkevlerinde ücretsiz üniversiteye hazırlık kursları açılacak. Ayrıca temel liselerin cumartesi kurslarına devam edebilecekler. Her yeni düzenlemede olduğu gibi ilk etapta bazı problemler yaşanabilir. Bir süre sonra MEB'in değerli yöneticileri bu sorunları çözer. Şunu çok iyi biliyorum ki, MEB bu konuda elinden gelenin en iyisini yapmaya çalışıyor.
14 Eylül Pazartesi açılması beklenen ve turizm sektörünün ertelenmesini istediği okulların açılış tarihi değişti. Başbakan Ahmet Davutoğlu okulların Kurban Bayramı sonrası 28 Eylül Pazartesi günü açılacağını açıkladı. Bu durumda müfredat gereği yaz tatili tarihi de değişti. 10 Haziran'da kapanması planlanan okullar, 17 Haziran Cuma günü kapanacak. YÖK'ten aldığım bilgiye göre, üniversiteler istedikleri tarihte akademik yılı açabilecek. Bazı üniversiteler eylül sonu, bir kısmı da ekim başında açılmayı planlıyor. Erteleme bazı sektörleri mutlu derken, bazılarını da üzdü. Madalyonun ön yüzüne baktığımız da, turizm sektörü mutlu. Bu yaz sınavlar nedeniyle aileler tatile çıkamamıştı. Okulların açılış tarihinin ertelenmesi turizme canlılık kazandırabilir. Bu karar sadece otelleri değil, ulaşımdan tarıma kadar birçok sektörü de canlı tutacak. Turizm sektörü çok kritik bir dönemden geçiyor. Özellikle yabancı turist sayısında ciddi düşüş yaşanıyor. İç turizmde ise iyi bir dinamizm var. Bu hareketlilik sürerse, yabancı turistten kaynaklı kayıp yerli turistle telafi edilebilir. Gelin şimdi de madalyonun arka yüzüne bakalım. Okulların açılış tarihinin 28 Eylül'e ertelenmesi kitap, kırtasiye, tekstil ve servis araçları sektörlerini zor durumda bıraktı. Okullar yıllardır 15 Eylül civarında açılır; 20'sini geçmez. Herkes, bu tarihi göz önüne alarak ödeme planı yapar. Kitapçı ve kırtasiyeciler de eylül, ekim ve kasıma çek ya da senet verir. 28 Eylül'de okul açılacak, kırtasiyeci 30 Eylül'de nasıl ödeme yapacak? Veliler çoğunlukla okullar açıldıktan sonra alışveriş yapar. Gençliğimde bir süre kitap dağıtımcılığı yaptım. Bilirim, her yıl piyasalar okulların açılmasıyla canlanırdı. Bu yıl piyasalar zaten kilitli. Bir de, Kurban Bayramı alışverişi, okul alışverişi ile birleşti. Bu tablo sadece kitap ve kırtasiyecileri değil, okul kıyafetleri satan tekstil ve servis araçları sektörlerini de olumsuz etkiledi. Kısacası, tüm sektörler, domino taşı düzenine bağlı. Biri yerinden oynadı mı, diğerleri dağılıyor. Biliyorum, bu ertelemeyi turizm sektörünün düzelmesi için yaptınız. Ancak, bu son olsun. Değerli MEB yöneticilerine sesleniyorum, bundan sonra okullarımızı tatil etmeyelim. Küçük bir hesap yaptım, eğitim- öğretim 180 günden az olamaz. Ancak resmi tatiller çıkarılınca eğitime 177 gün kalıyor. Üstelik buna kar, sınav, seçim gibi nedenlerle verilen tatiller dahil değil.
Türkiye İstatistik Kurumu'nun (TÜİK) verilerine göre, 2015'in ikinci çeyreğinde, geçen yılın aynı dönemine göre ziyaretçi sayısı yüzde 2 azalırken, turizm geliri de yüzde 13.8 geriledi. TÜİK, Nisan- Haziran 2015 dönemine ilişkin turizm geliri istatistiklerini yayınladı. Turizm geliri nisan, mayıs ve hazirandan oluşan ikinci çeyrekte bir önceki yılın aynı çeyreğine göre yüzde 13.8 azalarak 7 milyar 733 milyon 677 bin dolar oldu. Geçen yıl aynı dönemde elde edilen turizm geliri 8 milyar 975 milyon dolar olarak açıklanmıştı. Turizm gelirinin yüzde 86.7'si yabancı ziyaretçilerden, yüzde 13.3'ü ise yurtdışında ikamet eden vatandaş ziyaretçilerden elde edildi. İkinci çeyrekte yabancıların ortalama harcaması 691 dolar, yurtdışında ikamet eden vatandaşların ortalama harcaması ise 921 dolar olarak belirlendi. Ülkemizden çıkış yapan ziyaretçi sayısı 2015'in ikinci çeyreğinde bir önceki yılın aynı dönemine göre yüzde 2 azalarak, 10 milyon 751 bin 351 olarak gerçekleşti. Bunların yüzde 89.6'sını (9 milyon 637 bin 458 kişi) yabancılar, yüzde 10.4'ünü (1 milyon 113 bin 893 kişi) ise yurtdışında ikamet eden vatandaşlar oluşturdu. Ülkemizden başka ülkelere turistik amaçlı düzenlenen ziyaretlerde oluşan turizm gideri, geçen yılın aynı çeyreğine göre yüzde 10 artarak 1 milyar 542 milyon 831 bin dolar oldu. 2015'in ilk 6 aylık dönemine bakıldığında ise turizm geliri 2014'ün ilk aynı dönemine göre yüzde 9 azalarak 1.2 milyar dolar civarında azaldı. Geçen yıl ilk 6 ayda 13 milyar 783 milyon 812 bin dolar olan turizm geliri, bu yılın aynı döneminde 12 milyar 602 milyon 567 bin dolarda kaldı. Bence, Milli Eğitim Bakanlığı okulların 14 Eylül'de, Kurban Bayramı'ndan önce açılması kararını gözden geçirmeli. Turizmciler, yabancı turistlerdeki düşüşü yerli tatilcilerle kapatmaya çalışıyor. Yerli tatilciler okulların açılmasıyla turizm bölgelerinden çekilecek, turizm tesislerindeki işgücünün önemli bölümünü oluşturan öğrenciler de tesislerden ayrılacak. Özellikle hazirandaki sınavlar yüzünden turizm sezonu verimli geçmedi. Temmuz ve ağustostaki yüksek sezon nedeniyle tatil yapamayanların eylülden yararlanabileceğini zannediyorum. 9 güne çıkabilecek bir bayram tatilinin, turizmcilerimiz için çok iyi bir fırsat olabileceğini düşünüyorum. Kısa süren sezonun eylüldeki bu düzenleme ile uzatılması turizm sektörümüzü rahatlatabilir. Google'da en çok aranan konulardan biri de, Kurban Bayramı tatili. Bence, hükümetimiz 2.5 gün idari tatil yaparak, bayram tatilini uzatabilir. Ancak, böyle bir karar son dakikada alınmamalı. Çünkü birçok insanımız erken program yapabilir. Kısacası, okullar bayramdan sonra açılabilir. Ayrıca, Kurban Bayramı da 2.5 gün uzatılabilir. Bu konuda, Milli Eğitim ve Turizm bakanlıklarının sektörü rahatlatacak bir karar alacaklarına inanıyorum.
Milli Eğitim Bakanlığı'nın (MEB) merakla beklenen dershane yönetmeliği geçen hafta Resmi Gazete'de yayımlandı. Yeni yönetmenlikte, üniversiteye giriş sınavı için dershanelerin yerini lise öğrencilerine özel öğretim kursları alacak. Lise mezunu öğrenciler için de temel lise takviye kursları getirildi. Liseye giriş için ise öğrenciler etüt merkezlerine başvuracak. Özel öğretim kursu olarak yoluna devam etmek isteyen kurumlar, MEB'in belirlediği 8 bilim grubundan en fazla üçünü seçerek, bu alanlarda kurs verebilecek. Temel liseler için de aynı kurallar geçerli olacak. Bence, dershaneler sonuçtur. Sonucu oluşturan sebepler ortadan kaldırılamadığı sürece, bu sistem değişik adlarla devam eder. Eğer, eğitim sistemimizi teste dayalı olmaktan çıkarabilirsek, ayrıca üniversiteye girişte öğrencinin akademik başarısının yanında ilgi, istek ve yeteneğini değerlendirebilirsek, sonuç dediğimiz dershane kendiliğinden ortadan kalkar. Üniversite ve bölüm seçiminde, öğrencinin sosyal başarısı da ön plana çıkartılmalı. Hatta bir adım daha öne gidiyorum, üniversiteler öğrencisini kendi seçmeli. Ortaokuldan, liseye geçişte okula dayalı bir sistem getirildiğinden, artık bence dershane ya da etüt merkezine ihtiyaç yok. İşte size güzel bir örnek. Üniversiteye girişte de okul ön plana çıkarıldığında, bence problem çözülebilecek. Dershanelerin birçoğu kapanarak, temel liseye dönüştü. Tam bir özel okul şartlarını taşımasalar da, lise olarak hizmet verecekler. Aldığım bilgilere göre, birinci sınıftan itibaren ağırlıklı öğrencilerini üniversiteye hazırlayacaklar. Bildikleri en iyi şey üniversiteye hazırlık olduğuna göre, düşünceleri bence doğru. Bu sırada yabancı ve Türk özel okulları, daha önce üniversiteye giriş sınavında başarılı olan dershanelerle gruplar halinde anlaşmışlar. Ayrıca, köklü Anadolu liselerinin vakıfları da aynı işlemi yapmışlar. Bu okulların öğrencileri şanslı. Evet, dershaneler eğitim sistemimizin kamburu olabilir. Ancak bu kurumların ön plana çıkması onların suçu değil. Üniversiteye giriş sistemi bu şekilde sürdükçe, maalesef okullarımız hep ikinci planda kalacak. Şimdi dershaneleri kapattık, vakfı olmayan devlet liselerimize diyoruz ki, "öğrencini sen sınava hazırla." Nasıl ve neyle yapacaklar? Ben yıllarımı hazırlık sistemlerine verdim. Diyelim ki, liseler imkânları dâhilinde öğrencilerini en iyi şekilde sınava hazırladı. Bir de yaklaşık 600 bin mezun öğrenci var. Bunların halk evlerinde ya da haftada bir gün temel liselerde hazırlanabileceklerine inanıyor musunuz? Ben inanmıyorum. Ayrıca, Anadolu liselerinin son sınıf öğrencilerinin de, temel liselere geçmesi işin bir başka acı yönü. Kısacası eğitim sistemimizi okula odaklı, öğrencinin akademik ve sosyal başarısını ön plana çıkartan bir hale getirirsek, adı ne olursa olsun, sınavlara hazırlık yapan hiçbir özel eğitim kurumuna ihtiyaç kalmayacaktır.
Sibel Sınırca, bu yıl okulunu birinci olarak bitirdi. Okul birinciliği kontenjanından Boğaziçi Üniversitesi Fizik Öğretmenliği bölümüne giriyordu. MEB ya da ÖSYM'den herhangi birinin hatası yüzünden kazanamadı. Geçen hafta bu konuyu sizinle paylaştım. Birçok destekleyici mail aldım. Bu sırada iki kurumdan da açıklama aldım; ikisi de yoğurdum ekşi demiyor. Açıklamaları sizin yorumunuza bırakıyorum. Bence, iki kurum da haklı, okul birincisi olduğu için Sibel suçlu. Son kez bir eğitici olarak, MEB'in ve ÖSYM'nin değerli yöneticilerine sesleniyorum. Bu genci mağdur etmeyin. Bir puanın dahi öğrencilerin kaderini belirlediği böyle sınavlarda yetkililerin daha dikkatli olması gerekiyor. Ne yazık ki bu kimilerinin umurunda değil. Böyle olumsuz durumlar insanlarımızın eğitim kurumlarına güvenini azaltıyor. Herkes sorumluluğunu bilmeli. Bu kadar emeğe yazık değil mi? Madalyonun ön yüzünde ÖSYM haklı gözüküyor. 2015-ÖSYS Kılavuzu sayfa 27/10/1, 'Okul Birincileri' başlığı altında 2015-ÖSYS'de okul birincisi son sınıf öğrencilerinin ÖSYM kayıtlarına eklenmesi hususu açıklanmış. ÖSYS'nin temel kuralları dâhilinde, okul birincileri kendi okul idaresi aracılığıyla MEB'in E-Okul sistemine giriyor. Tüm bu süreç ÖSYM'nin kontrolü dışında olup MEB'in yetki alanında gerçekleştiriliyor. Tanımlanan süreç geçildikten sonra ÖSYM, aday bilgilerini tanımlanan zaman aralığında MEB E-okul sisteminden otomatik olarak çekiyor. Sibel Sınırca'nın ÖSYM kayıtlarına okul birincisi olarak bildirilmediği tespit edilmiş. Ne yazık ki bu süreçten sonra ÖSYM'nin yapacağı bir işlem bulunmuyor. Madalyonun öbür yüzüne baktığımızda da okul haklı gözüküyor. ÖSYS'ye giren öğrencilerin bilgilerinden sorumlu iki kurum vardır: MEB ve ÖSYM. MEB'den öğrenci bilgileri girişi yapılır, ÖSYM'den de kontrol süreci gerçekleştirilir. Okul, e-okul sisteminden okul birinciliğini işaretlemiş ve ÖSYM sayfasından kontrol sürecini gerçekleştirmiş. Ayrıca, yazılı olarak da okul birincisi Sibel Sınırca'yı kurum net üzerinden de Esenyurt İlçe Milli Eğitim Müdürlüğü'ne bildirmiş. ÖSYM okul birincilerini e-okul sayfasından çekip, bilişim sisteminde hatalar olabileceği ön kabulü ile adayların ve okulların kontrolüne açmış. ÖSYM'nin okul birinciliği sayfasında "MEB e-okul sisteminden okul birincileri henüz alınmamıştır. Süreç içinde kontrol ediniz" ibaresi yer almış. Bu uyarıyı okul "okul birinciliğiniz yoktur" uyarısı değil, tüm okul birincilikleri alınmamıştır anlamında değerlendirmiş. Bahçeşehir Amerikan Kültür Koleji Tic. Ltd. Şti. Özel Ak Kol Anadolu Lisesi'ne göre, okulların bir birincisi olması gerektiği bilgisi hem MEB, hem de ÖSYM sıralaması ve öğrenci için elzem iken, hiçbir kurumdan buna dair bir uyarının gelmemesinin sorumluluğu okula ve öğrencinin eğitim hayatına mal edilmemeli.
Sibel Sınırca bu yıl üniversiteye yerleştirme sınavına girdi. On iki senedir, Eczacıbaşı ve Galatasaray gibi büyük takımlarda önemli başarılara imza atmış lisanslı bir voleybolcu. Bu nedenle liseye başladığından beri, her sene takımının anlaşmalı olduğu farklı okullarda eğitim gördü. Son senesinde ise üniversiteye daha verimli hazırlanabilmek adına, evine yakın olan Bahçeşehir Amerikan Kültür Koleji'ne (Özel Akkol Anadolu Lisesi) kayıt yaptırdı. Neden iki isimli okul, bunu da anlayamadım. Çok çalışarak emeklerinin karşılığını aldı ve liseyi okul birincisi olarak tamamladı. Lisenin son senesinde Boğaziçi Üniversitesi'ne bir arkadaşını ziyarete gitti. Okulun kapısından içeriye adım attığı an, "ben de bu kurumun bir parçası olmalıyım" diye düşündü. Üniversite sınavı ailevi bazı sorunları nedeniyle pek parlak geçmemişti. Gerçek performansını sergileyememişti. Ancak birincilik kontenjanının Boğaziçi Üniversitesi'ni kazanabilmesi için bir fırsat olacağını düşünüyordu. LYS puanları açıklandığında kendi alanı olan Eşit Ağırlık puanlarıyla, İstanbul içinde birçok devlet üniversitesine yerleşebiliyordu. Ancak, o bir Boğaziçi'li olmak istiyordu. Birincilik kontenjanı yerleştirmeleri zaman zaman genel kontenjan puanlarından çok farklı olabildiği için, umudunu kaybetmeyerek 30 tercih hakkının büyük çoğunluğunu Boğaziçi Üniversitesi'nden yana kullandı. TM öğrencisi olmasına rağmen, MF puanıyla da tercih yaptı. Yerleştirme sonuçlarının açıklandığı gece Boğaziçi yazısını görmek umuduyla ekrana baktığında, 30. tercihi olan İstanbul Üniversitesi'ne genel kontenjandan yerleşmiş olduğunu gördü. Hayalleri yıkılmıştı. ÖSYM sayısal verileri açıkladı ve tercih ettiği bölümlerin birincilik kontenjanı puanlarına baktığımda, bazı bölümlere kendisinden daha düşük puanlı adayların yerleşmiş olduğunu gördü. Asıl yerleşmesi gereken yer, MF-2 puanıyla öğrenci alan 15. tercihi Boğaziçi Üniversitesi Fizik Öğretmenliği bölümüydü. Puanı 271.73 iken birincilik kontenjanından yerleşen adayın puanı 242.00 idi. Önce okul birinciliği kontenjanına göre yerleştirme yapılır. Olmazsa genel kontenjana bakılır. Birincilik kontenjanından faydalanamama sebebini; okulunun birinci olduğunu ÖSYM'ye bildirmemesi ya da ÖSYM'nin bilgi işlem sisteminde bir sorun olması olarak düşünüyorum. Şayet, hata Işıl tarafından yapıldıysa, o da yanlışının cezasını çeker. Eğer, kurumların bir hatası varsa, bundan dolayı öğrencinin mağdur olmaması gerekiyor. Bir eğitimci olarak, buradan ÖSYM'nin ve MEB'in değerli yöneticilerine sesleniyorum. Lütfen, imkân varsa bu genci mağdur etmeyelim, hayallerini ve geleceğini yıkmayalım. Konuyla ilgili kurumlardan gelecek açıklamayı noktasına, virgülüne dokunmadan köşemde yayımlayacağım.
Anayasa Mahkemesi (AYM), dershanelerin 1 Eylül'den itibaren özel okula dönüşmesini ya da kapatılmasını öngören kanunu oy çokluğuyla iptal etti. AYM kararını, Anayasa'nın eğitim ve öğrenim hakkını düzenleyen 42. maddesi ile hak ve özgürlüklerin sınırlanmasının demokratik toplum düzeninin gereklerine ve ölçülülük ilkesine aykırı olamayacağı ilkesine dayandırdı. Ülkemizde eğitim politikalarını belirleme hakkı, yetkisi, sorumluluğu siyasi iradeye aittir. Mevcut hükümetin de bu konudaki tutumu, örgün ve yaygın eğitimin güçlendirilerek dershanelere ihtiyacın azaltılması ya da mümkünse kalmaması yönündedir. AYM kararları geriye doğru işlemez. AYM'nin iptal kararıyla, dershaneler hükümsüz hale gelecek. Kanunda karşılıkları yok. Duyumlarıma göre gerekçede "kurs olarak devam edebilirler" diye bir düzenleme yapılıyormuş. Milli Eğitim Bakanlığı (MEB), AYM'nin dershane gerekçesini gördükten sonra temel liseler için adım atacak. Bence, temel liseler devam edecek. Dönüşüm başvurusu yapan dershanelerden isteyenler başvurusunu geri çekebilecek. Gerekçeli karara bağlı olarak isteyen takviye kursu, etüt merkezi ya da özel okula dönüşebilir. Dershanelerin eğitimimizde önemli işlevi olduğunu hepimiz biliyoruz. Dönüşüm sırasında temel liseler oluşturmanın gerekçesi de henüz dershanelerin boşluğunu dolduracak yapının olmamasıydı. Ne yazık ki bu karar dershanelerin bir bölümü temel lise veya ortaokula dönüştükten sonra alındı. MEB, muhtemelen dershanelerle ilgili yeniden düzenleme yapar. Çünkü ortada iptal edilmiş bir kanun var. Ancak kararın zamanlaması yanlış. Eğer karar zamanında verilseydi ne MEB ne de dershaneciler zor durumda kalacaktı. Yine burada üzülen veli ve öğrenciler oldu. Dershaneler ve yerleştirme sınavları, eğitim dünyamızın en önemli sorunu olarak önümüzde duruyor. Eğitimde bir reforma ihtiyacımız var. Şimdi MEB, dershaneleri ortaya çıkaran gerekçeleri görerek, yeni bir yol haritasını ortaya çıkarmalı. Yasadan çıkarılan dershane tanımının tekrar yapılması gerekiyor. Tanımın yasal düzenleme mi yoksa yönetmelik değişikliğiyle mi olacağına MEB karar verecek. AYM'nin gerekçeli kararı tartışılacak. Kararın hangi madde ile ve hangi gerekçelerle alındığı üzerinde çalışılacak. Aldığım bilgilere göre, hiçbir öğrenci mağdur olmayacak. Bu dava bir yıl önce açılmıştı. Yürütmeyi durdurma talebi de vardı. Mahkeme o tarihte yürütmeyi durdurmayı reddetti. Bir yıl sonra bu yasayı hangi gerekçelerle ne değişti de şimdi reddetti. İnanın anlamakta güçlük çekiyorum. Bu durumda, öğrencilerin mağdur olmaması için MEB ikincil mevzuatında değişiklik hazırlıklarını yaptı. Özel eğitim sektörünün tedirgin olmasını gerektiren bir durum yok. Yasa iptal edildiyse, onu düzenleme işi de MEB'e düşer. Gerekirse yasal düzenleme yapılır. AYM'nin kararı doğrultusunda yapılacaklarla ilgili kimsenin şüphesi olmasın. Kısacası, bu konuda kaos yaşanmayacak, kimse heveslenmesin.
Doğuştan gelen yetkinliklerimiz birer çekirdek gibi genetik havzamızda DNA Genleri ismi ile yazılım olarak bulunuyor. Bilgiye ulaşmak kolay, yetenek aranıyor. İşte bu konuyu değerli dostum ve Okyanus Kolejleri Kurucusu Orhan Özbey'le değerlendirdik. Bilgiye uygun yetenek, yeteneğe uygun bilginin buluşması, kişiyi ve topyekûn dünyayı ayağa kaldıracak bir olgu olarak karşımızda duruyor. Bu genlerden öyleleri var ki, genlerden biri insanlardan birinin genetiğinde bulunuyorsa o insanı mükemmel bir mimar yapar, diğer bir gen ise mükemmel bir doktor yapar. Daha, temel eğitimden itibaren her öğrencinin söz konusu meslek için gerekli olan ilgi ve kişilik özelliklerini yapılacak testlerle tespit etmek; üniversiteleri, Milli Eğitim Bakanlığı'nı (MEB), bilim kurumlarını ve biz tüm eğitimcileri bekleyen bir görev. Bence, insanımızın doğuştan mesleklere olan genetik yatkınlığını dikkate almadan üniversitelere yerleştirmek çok yanlış. Bilgiye dayalı bir öğrenci seçme ve yerleştirme uygulamasından vazgeçilerek, yeteneğe dayalı bir sisteme geçilmeli. Şunu çok iyi biliyoruz ki, insana yetenek verilemez. Ancak bilgi verilebilir. Mevcut üniversiteye yerleştirme sistemiyle, mimarlık yeteneği olan bir öğrenci tıp fakültesinde, mühendis olma yeteneğine sahip birileri hukuk fakültesine yerleşebiliyor. En küçük bir işyeri bile personel alımında alacağı kişinin, işe uygunluğunu büyük bir dikkatle araştırırken, üniversitelerimize bilgi kriteri dışında hiçbir yetenek, ilgi ve kişilik sorgulaması yapmadan öğrenci alınması anlaşılır gibi değil. Bu yanlış uygulamanın sonucu olarak yeteneği ile bağdaşmayan mimarlık mezunu belki iyi bir doktor olabilecekken, kendi doğası ile savaş halinde. Sonuç; Mutsuz insanlar. Bu konuda ilk etapta, devlet kurumlarımıza çok önemli iki görev düşüyor. Birincisi, lise son sınıfta, öğrencilerin yapılacak testlerle ilgi, yetenek ve kişilik haritasını çıkarmak. İkincisi ise, üniversitelerdeki tüm bölümlerin hangi ilgi, kişilik ve yetenek özellikleri gerektirdiğini tespit etmektir. Lise türleri, mimarlık meslek lisesi, hukuk meslek lisesi, tıp meslek lisesi gibi kariyer meslek liselerine dönüştürülmeli. Ortaokul son sınıfta yapılacak yetenek testleri ile öğrenci en yetenekli olduğu meslek lisesine yönlendirilmeli. Kariyer meslek lisesinin son sınıfına gelindiğinde; başta da söylediğimiz gibi yine yetenek testleri ile her öğrenci üniversitelerin ilgili bölümlerine yerleştirilmeli. Okyanus Kolejleri öğrencilerini, Yetenek Merkezli Eğitim Sistemi ile yeteneğe dayalı bir eğitim temelinde yetiştiriyor. Anaokulunda yetenek odaları, ilkokul ve ortaokulda Benego Testleri, ortaokul son sınıf ve lisede uyguladığı MAPP Kariyer Belirleme Testi gibi testlerle test ediyor. Bence, MEB'in bu sistemi incelemesinde yarar var.
Öğrenci Seçme ve Yerleştirme Sistemi (ÖSYS) kapsamında üniversite adayları tercihlerini 14 Temmuz'a kadar yapacak. Yerleştirme sonuçları 20-24 Temmuz'da belli olacak. ÖSYS sonuçlarına göre bir programa kayıt hakkı kazanan adayların kayıt işlemleri ise tüm üniversitelerde, 3-7 Ağustos'ta gerçekleştirilecek. İlk olarak, geçen yıl 32 devlet üniversitesinde başlatılan, elektronik kayıt (e-kayıt) uygulamasına bu yıl devlete ait bütün yükseköğretim kurumlarında geçilecek. Bu kapsamda, 2015-16 eğitim öğretim döneminde devlet üniversitelerine yerleşen tüm öğrenciler, e-kayıt işlemlerini 28 Temmuz-5 Ağustos'ta yapabilecek. Geçen yıl 778 bin olarak açıklanan kontenjanlar, bu yıl 800 bine yükseldi. 4 yıllık lisans programlarında 2014'te 414 bin 244 kontenjan ayrılmıştı, bu yıl 422 bin 305 kontenjana yer verildi. Bu kontenjanların 329 bin 478'i devlet, 79 bin 461'i vakıf, 13 bin 366'sı ise KKTC üniversitelerine ayrıldı. Ön lisans programlarında kontenjan sayısı ise 364 binden 379 bine yükseltildi. Özel yetenek bölümlerine de 25 bin 803 kontenjan verildi. ÖSYS Tercih Kılavuzu'nda lisans programları ayrıntılı tanıtılıyor. Üniversitelerde ve ilgili fakülte ve bölümlerdeki akademisyen sayıları veriliyor. Hangi bölümde kaç profesör, kaç doçent, kaç öğretim görevlisi olduğu belirtiliyor. Üniversiteler, 14 Temmuz'a kadar tanıtım günleri yapacak. Bu tanıtım günlerine katılın. Okulun havasını teneffüs edin. Öğretim üyeleri bölümleri hakkında bilgi verecek. Uzmanlar tercih için size yardımcı olacak. Bölüm seçerken akademik ve profesyonel öğretim kadrosunu iyi araştırın. Burs şartlarını baştan öğrenin, sonra canınız yanmasın. Uluslararasılaşmanız için yabancı dil hazırlık sınıfının programını inceleyin. Bir üniversitenin uluslararası yabancı öğretim üyesi ve öğrenci sayısı önemlidir. Yurtdışı ilişkileri, sektörle işbirlikleri önplana çıkan unsurlardır. Çift ana dalı ve yüksek lisansı da iyi araştırın. Kısacası, üniversitenin arkasındaki gücü doğru görmelisiniz. Bence, üniversite değil bölüm seçimi önemli. İstemediğiniz bir bölümü, istediğiniz bir üniversitede okumaktansa, istediğiniz bölümü herhangi bir üniversitede okumak daha doğru diye düşünüyorum. Ayrıca, sizi hayata profesyonelce hazırlayacak kariyer merkezi şart. Yaptığınız tercihler mezun olduktan sonra iş bulma ve meslek edinme sürecinizi belirleyecek. Hayallerinizi süsleyen bölümü seçeceğiniz üniversitede okumak için tercihlerinizi en doğru şekilde yapmalısınız. Geleceğinizi şekillendirmeniz için en büyük fırsat, bu nedenle tercih konusunda yapılması gereken adımları doğru atmanız gerekiyor. Kısacası, tercih yaparken kalbinizin sesine kulak verin, yolunuz açık olsun.
Milli Eğitim Bakanlığı'nın (MEB) çok değerli yöneticileri, bu saatten sonra TEOG yerleştirme puanlarının açıklanıp, açıklanmaması beni hiç ilgilendirmiyor. Son altı, yedi günde velilerin ve öğrencilerin ne çektiğini biliyor musunuz? Tüm hevesleri kursaklarında kaldı. Biliyorsunuz birçok konuda haklı bulduğum için MEB'i destekledim. Bazen de katılmadığım konularda nezaket kurallarını aşmadan sizi eleştirdim ve önerilerimi yazdım. TEOG'da yaşanan kaos, bir eğitimci olarak beni çok üzdü. 40 yıl özel dershane okul ve vakıf üniversitelerinde üst düzey yönetici olarak görev yaptım. 28 yıldır da SABAH gazetesinde eğitim yazarlığı yapıyorum. Sınavlara soru seçmek çok önemlidir ve yetenek ister. Branşla ilgili soru seçilirken önce iki komisyon kurulur. Sonra havuzdan soru seçilir. O sorunun ortaokul müfredatına uygun olup olmadığı iki komisyonca ayrı ayrı incelenir. Sonra soru iki komisyon tarafından çözülür ve çapraz karşılaştırma yapılır. Yanıtlar aynı ise sorun olmaz. Şayet yanıtlarda sorun varsa tekrar tartışılır. Yanıtlar uysa da uymasa da soru üçüncü bir komisyon tarafından, son kez elden geçirilir ve daha sonra sınavda kullanılır. Yılda bir branştan iki sınav yapıyorsunuz. Ne yazık ki çelişkili ya da yanlış sorular var. Binde bir puanın dahi çok önemli olduğu böyle sıralama sınavlarında 1 soru ve 1puan çok önemlidir. Şimdi soruyorum, yanlış soru olan branşın komisyon başkanına ve üyelerine ne yapacaksınız? Ben özel sektörde iken böyle bir durumda, gençlerin geleceğini olumsuz etkileyen kişilerin görevine son veriyordum. Soru sınavın namusudur, yanlış soru olmamalıdır. Bu konuyu yakından takip edeceğim ve her noktada okuyucularımı bilgilendireceğim. Bence, TEOG'da tercih bilgileri de yeterli değil. Tercih konusunu çok iyi anlarım, bunu kamuoyu da iyi bilir. Tercihlerde yüzdelik sırası yerine, bir önceki yıl 1. yerleştirmede okula giren son öğrencinin başarı sırasının kullanılması gerekir. Bunu MEB'in değerli yöneticilerine anlatmama rağmen, değişen bir şey yok. Beni bırakın, ÖSYM'yi örnek alın. Ayrıca, yılsonu başarı puanının hesaplanması da ayrı bir sorun. Ak Parti hükümetleri, eğitim konusunda daha önceki hükümetlerin cesaret edemediği birçok sorunda elini taşın altına soktu. Başarılı sonuçlar da aldı. Hiç kimsenin bu başarıların üzerine, siyah noktalar serpiştirmeye hakkı yok. Milli Eğitim Bakanı'nın her şeyi bilmesi beklenemez. Danışmanlarının ve yöneticilerinin donanımlı olması gerekir. Ne yazık ki, veliler ve öğrenciler eziyet dolu bir kayıt dönemi yaşayacak. Allah yardımcıları olsun. Kısacası, bir daha TEOG kaosu yaşamak istemiyoruz.
Bahçeşehir Üniversitesi (BAU), Washington D.C. ve Berlin'in ardından Batum'da açtığı BAU International University Batumi ile eğitim ağına yeni bir halka daha ekledi. 2015-2016 eğitim öğretim yılında ilk tıp öğrencilerini alacak olan BAU International University Batumi, aynı zamanda tüm dünyadan üniversite öğrencilerine de kapılarını açıyor. Vakıf üniversitesi olarak eğitim yaşamını sürdürecek BAU International University Batumi'de, başarılı öğrencilere farklı oranlarda burs imkânları da sunulacak. 300 öğrenci kapasiteli üniversiteye ilk yıl 50 öğrenci alınacak. İlerleyen dönemde ise Gürcistan'a yapılacak yeni yatırımlarla birlikte sağlık bilimleri, diş hekimliği ve turizm alanlarında da fakülteler açılacak. Bahçeşehir kurulduğu ilk günden itibaren uluslararası ilişkilere önem veren bir üniversite. Dünyanın stratejik noktalarında kendi kampuslarını açarak, zamanla bu anlayışını pekiştirdi. Bu Türkiye'nin vizyonunu, gücünü, bir Türk girişimcisinin cesaretini tüm dünyaya duyurmaktır. Başlangıç olarak üniversite bir tıp fakültesi olacak. Auditoryumlar, laboratuvarlar, zengin bir kütüphane, idari bölümler bütünü ile hazır durumda. Eğitim dili de İngilizce. Gürcistan, Türkiye ve başka ülkelerden de öğrencilerin eğitim alabileceği üniversitede akademisyen kadrosu seçkin isimlerden oluşuyor. Üniversite, Gürcistan yükseköğreniminin ve tıp eğitiminin kalitesinin yükseltilmesini sağlayacak. Bunun da ötesinde Gürcistan ve Türkiye ilişkilerinde, Gürcistan ile bütün komşu ve uzak ülkeler arasında yakın işbirliği ve bilgi alışverişi için önemli bir kapı olma özelliğini taşıyacak. Değerli dostum ve üniversitenin mütevelli heyeti başkanı Enver Yücel, Türk bayrağını Gürcistan'da da dalgalandıracağı için çok mutlu ve heyecanlı. Günümüzde sağlık alanı, ekonomik gelişmenin bir aracı. Sağlık eğitimine yapılan yatırımlar doğal olarak ekonomik gelişmeyi de beraberinde getirir. Gürcistan'da açılan BAU International University Batumi bünyesindeki tıp fakültesi, bu kardeş ülkenin yanı sıra bölge ülkelerine de sağlık alanında önemli katkılar sağlayacak. Manen ve maddeten fedakârlık yapan bu tür girişimcileri daima desteklemeliyiz. Teşekkürler Enver Yücel.
Eskiden dijital oyun deyince aklımıza bilgisayar veya oyun konsolu başında vakit geçiren ortaokul-lise öğrencileri gelirdi. Fakat bugün dijital oyunlar her yerde ve çeşit çeşit. Her yaş ve cinsiyetten insan akıllı telefon, tablet, bilgisayar ve daha nice dijital cihazla oyun rüzgârına bir yerinden kapılmış halde. Gündelik hayatımızda bir boşluk bulduğumuzda oyunlarımıza dönüyoruz; zihnimizi ve ruhumuzu onlarla rahatlatıyoruz. Sadece rahatlamak, eğlenmek değil ama artık oyunlarla yaptıklarımız; eğitimin her alanında oyunlar var. Dijital oyunların bu kadar hayatımıza girmesi oyun üretiminin de bir sektör olarak büyümesi anlamına geliyor. 70 milyar dolarlık dünya oyun sektörünün film pazarını geçmiş olduğu gerçeğini bir kez daha tekrar etmek bile yeterli değil artık. Oyunlar ve oyunsu deneyimler o kadar geniş bir alanda ki artık sektörün sınırları diğer iletişim alanları ile birbirine kaynamış halde. Peki, biz ülke olarak ne yapıyoruz? Türkiye'de dijital oyun sektörünün 500 milyon dolar çapında olduğunu söylüyor uzmanlar ve not ediyorlar; bu hızla 1 milyar dolara çıkacak. Bu büyük rakamda dijital dağıtım ağları sayesinde dünya pazarına ulaşan ve başarıyı yakalayan yerli üreticilerin yeri önemli. Ama bu yer daha da büyüyebilir. Oyun tasarımı alanına doğru yatırımlar yapmak şart. Neyse ki sektör aktörleri bunun farkında. İstanbul ve Ankara merkezli iki dernek devlete sektörün kendine has ihtiyaçlarını anlatma konusunda çalışıyor. "Rekabetin büyük olduğu dünya oyun pazarında başarının sırrı iyi olmanın yanında yeni ve özgün olmaktan geçiyor" diyor uzmanlar. Başarılı bir oyunu yeniden yapmanın bir anlamı yok. Türkiye'de belki de üzerine gitmemiz gereken en önemli nokta bu. Oyun yapımı programcısından çizerine, yazarından müzisyenine farklı alanlardan insanların bir arada ortak bir yaratıcı vizyonla hareket etmesi gereken bir alan. Merkezinde de oyunun oyuncuyu kavramasını sağlayan tasarım yer alıyor. İstanbul Bilgi Üniversitesi, işte tam da bu alanda bir adım attı. Üniversite, 2015-2016 eğitim yılında dört yıllık Dijital Oyun Tasarımı lisans programına YGS-1 puan türüyle öğrenci almaya başlayacak. Programın vizyonu oldukça iddialı. Amaçları Türkiye ve dünya dijital oyun sektörüne özgün oyun içerikleri üretecek gençler yetiştirmek. Mezunlarının eğitimden medyaya, reklamdan yazılım sektörüne, içinde oyuna yer alan tüm sektörlere vizyonlarını yansıtmalarını bekliyorlar. Umarım başarılı olurlar ve Türkiye'nin bu büyük pastadan aldığı dilimi büyütürler. Ne diyeyim, oynayan bir toplum olduğumuza göre, bence bu yeni oyuna başlamanın da tam zamanı.
Kuzey Kıbrıs Türk Cumhuriyeti (KKTC) ekonomisinde üniversitelerin rolünü, değerli kardeşim, Girne Amerikan Üniversitesi (GAÜ) CEO'su Yrd. Doç. Dr. Asım Vehbi ile masaya yatırdık. KKTC'de şu anda yaklaşık 300 bin kişi yaşıyor. Bugün adada, 120 farklı ülkeden 75 binin üzerinde öğrenci ve 50 farklı ülkeden akademisyen, uluslararasılaşma bağlamında önemli bir noktada bulunuyor. Üniversiteler, KKTC ekonomisine doğrudan katkılarıyla stratejik sektör konumunu sürdürüyor. Ülke bütçesi 4 milyar TL. Üniversitelerin ekonomiye katkısı ise 3.1 milyar TL. Her 5 kişiye 1 öğrencinin düştüğü KKTC'de, ekonomiye yapılan katkı çok büyük rakamlara ulaşıyor. Katkının yüzde 71'inin direkt halka yansıdığını düşünürsek, KKTC'nin eğitim adası olma yolunda hızla ilerlediğini söyleyebiliriz. Diğer taraftan sektörün ekonomiye, topluma ve ülkeye bu denli ciddi katkısı olmasına karşın, gördüğüm kadarıyla üniversiteler ne yazık ki sahipsiz bırakılmış. İktidar, muhalefet ve devlet tarafından ilgi gösterilmiyor. Haksız rekabet yaratacak şekilde yeni üniversite açma izinleri veriliyor. Elbette ki tatlı rekabet yapılmalı. Ancak, aynı zamanda üniversitelerle ilgili bir devlet politikası da olmalı. Yükseköğrenim çok iyi planlanmalı, kontrol edilmeli ve denetlenmeli. Bence, en kısa sürede bir Yükseköğretim Bakanlığı kurulmalı. Üniversiteler, ekonomik katkının yanında, 100'den fazla ülke insanının KKTC'yi tanımasına katkı sağlıyor. Kıbrıs Türk kültürü, dünyada paylaşılıyor. Değerli dostum, Girne Amerikan Üniversitesi Kurucu Rektörü Serhat Akpınar'ın "National Project" vizyonuyla Birleşmiş Milletler'in tanıdığı tüm ülkelerin GAÜ'de temsilinin sağlanması ve uluslararası kampuslarının da desteği ile bu sayının 200'lere çıkarılması hedefleniyor. Kıbrıs, kampus üniversiteleri ile bilinen bir ada. KKTC'de apartman üniversiteleri yerine Amerikan modeli, kampus bütünlüğü olan yeşil kampuslu üniversiteler kurulmuş. Mezunlarına dünya çapında iş imkânı sunabilmenin anahtarı olan akreditasyonlar üniversitelerin başarısında önemli bir yer tutuyor. Adadaki üniversitelerin, hemen hemen tüm fakülteleri dünya çapında geçerli akreditasyon kurumları tarafından akredite edilmiş. Üniversite adası hedefinin temelinde etkin bir uluslararasılaşma stratejisi bulunuyor. Bu çerçevede, akreditasyonlar ve uluslararası işbirlikleri üzerinde hassasiyetle duruluyor. Bu bağlamda KKTC Üniversiteler Konsorsiyumu ve Kıbrıs Üniversiteler Birliği önemli sıçrama tahtaları. Özellikle de YÖK'ün denkliği de bu düzenlemede önemli bir kazanım. Çocuklarını KKTC'ye gönderecek velileri her açıdan pek çok avantaj bekliyor. Adadaki üniversitelerde hem ekonomik, hem yakın coğrafyada, hem de güzel bir iklimde ve dünyanın en güvenli ülkesinde eğitim olanağı sunuluyor. Ayrıca, KKTC üniversitelerinden mezun olan yabancı öğrencilerin, bu ülkenin birer kültür elçisi ve fahri temsilcisi olduğu da unutulmamalı.
Dershanelerin özel okula dönüşümüyle birlikte, eğitim dünyamızda istenmeyen problemler de yaşanmaya başlandı. Milli Eğitim Bakanlığı (MEB) izin almadan ya da mevzuata aykırı şekilde merdiven altı çalışan fırsatçı eğitim kurumlarına yönelik denetimleri artırdı. Bu şekilde eğitim veren etüt merkezi, eğitim koçluğu, eğitim merkezi, eğitim danışmanlığı, ödev evi, eğitim rehberliği, öğrenci apartı, öğrenci pansiyonu adlarıyla açılan kurumlara yönelik denetimler sıkılaştırılacak. Bu kurumları bir dost olarak uyarıyorum. Herkes kendi işini yapsın. Kesinlikle bir üst okul sınavlarına hazırlık yapmasınlar. Aksi takdirde ruhsatları iptal edilecek ve faaliyetlerine izin verilmeyecek. 22 Mayıs 2015 itibariyle, 2 bin 240 dershane dönüşüm programına müracaat etmiş. Bunlardan 2 bin 195'i dönüşüm programına kabul edilmiş. Dönüşüm programına başvurular yine aynı tarih itibariyle 249'u temel lise olmak üzere 276 dershaneye özel okul ruhsatı düzenlenerek dönüşüm işlemleri tamamlanmış. Dönüşüm programına alınan diğer kurumların özel okul açma işlemleri 1 Eylül'e kadar tamamlanacak. Kanunun yürürlüğe girdiği 14 Mayıs 2014'ten, 22 Mayıs 2015'e kadar 401 dershane de kendi isteğiyle faaliyetine son vermiş. Dönüşümün başarılı olmasıyla, devlet okullarının yükü hafifleyecek. Özel okulların oranı yükselecek. Eğitim kalitesi artarken öğretmen alışkanlık ve çalışma yöntemi gelişerek okullarımız dinamizm kazanacak. Yıllarca dershanecilik yapan kurumlar, dönüşüm sürecinin ardından okullu olacaklar. Şu anda ikisi çok farklı görünüyor. Zaman zaman sorunlar oluşabilecekse de, dershanelerin yeni sisteme kısa sürede adapte olacağını biliyorum. Eğitim dünyamızın endişelerinin biteceği sürecin sonuna yaklaşılıyor. Dershanelerde dönüşümden dolayı bir tedirginlik hissediyorum. Çok normal; bu kurumlar öğrenci yetiştirmeyi çok iyi bilir. En kısa sürede okulların nasıl bir sistemi varsa, ona uyum gösterecekler. Dönüşümle birlikte okullardaki sınıf mevcutlarının 24'lere kadar ineceğini zannediyorum. Kısacası, ülkemizde 50 yıllık dershane tabusu yıkılıyor, özel okul sayısı artıyor. Bu gerçeği göz ardı edemeyiz. Dönüşüm okulları 2019'a kadar ortaya yeni bir model çıkaracak. Tabii ki her yeni sistemde olduğu gibi, bu konuda da artılar, eksiler olacak. Özellikle de dershane değil, okul mantığının ön plana çıkması gerekiyor. Dershanelerimizin sınavlara hazırlıkta gösterdikleri başarıyı, okulculukta da ortaya koyacaklarına inanıyorum. Dönüşümle birlikte, özel eğitim sektörünün daha kaliteli hizmet vereceğini birlikte göreceğiz. Zorlu dönüşüm sürecini doğru yöneten Bakan Nabi Avcı ve ekibini kutluyorum.
Okan Üniversitesi, Miami'de ABD yasalarına göre kurulan Okan International University'nin (OIU) açılışını geçen hafta gerçekleştirdi. Açılışa Türkiye'nin Miami Başkonsolosu Özgür Kıvanç Altan, Kazakistan'ın Viyana Büyükelçisi Kayrat Sarıbay, Okan Üniversitesi Mütevelli Heyet Başkanı Bekir Okan, Okan Üniversitesi Rektörü Prof. Dr. Şule Kut ve Okan International University Rektörü Suzanne Crowley'in yanı sıra Miami'deki Türk ve ABD çevrelerinden çok sayıda davetli katıldı. Bu tablodan bir eğitimci olarak, ülkem adına büyük gurur duydum. Bence, Türk ve ABD ilişkilerine önemli katkılar sağlayacak olan OIU, Okan Üniversitesi'nin birikiminin bir yansıması olacak. Ciddi bir ekonomik yatırım, ve eğitim yatırımı söz konusu. Böylece bir taşla iki kuş vurulmuş olacak. Gerçekten büyük bir iş gerçekleştiriliyor. Emeği geçenleri canı gönülden kutluyorum. Açılış töreni benim için ayrı bir önem taşıyordu. Türk ve ABD bayrakları bir araya geldi. Bence, ay yıldızlı bayrak sadece Türkiye'yi değil, Türk dünyasını da temsil ediyordu. Bu nedenle çok gururluyum. 15'inci yılı geride bırakan Okan Üniversitesi'nde şu anda 18 bin öğrenci var. Miami'deki OIU'yu büyük uğraşlar sonucunda kurmuş. Hedefleri işletme, sağlık ve turizm alanlarında fark yaratmak. Bu bölümlerin lisans, yüksek lisans ve uzaktan eğitim seçenekleri olacak. Okan International University, "Girişimcilik", AR-GE" ve "Üniversite-Sanayi işbirliği" odaklı olacak. Üniversite, başta ABD ve Türkiye olmak üzere tüm dünyadan öğrenci kabul edecek. Böylece ülkemizin marka değerine de büyük katkılar sağlayacağını düşünüyorum. 2015-2016 Akademik Yılı'ndan itibaren Okan Üniversitesi'nin ücretli bölümlerine yerleşen öğrenciler, İngilizce Dil Hazırlık sınıfını isterlerse OIU'de ek ücret ödemeden okuyabilecekler. Ayrıca her sınıftan dileyen öğrenciler, Miami Kampusu'nda Haziran 2015'te açılacak İngilizce Yaz Programı ile ESL Sertifikası alabilecekler. Miami Başkonsolosluğu'muzda gala gecesi yapıldı. Gece, Okan Üniversitesi Öğretim Üyesi Neyzen Doç. Dr. Süleyman Erguner'in ney taksimi eşliğinde, Semazen Engin Kökçü'nün sema ayini ile başladı. Semanın ardından modacı Vural Gökçaylı'nın "Turquerie ve Anadolu Medeniyetlerinden Esintiler" isimli koleksiyonu, Uğurkan Erez koreografisiyle mankenlerimiz Yüksel Ak, Merve Büyüksaraç ve Ebru Güzel tarafından sunuldu. Anadolu motiflerinin yer aldığı kıyafetlerden oluşan defile, izleyenlerden büyük alkış aldı.
1 Eylül 2015 tarihinden itibaren dershaneler kapatılacak. Bu yıl 11'inci sınıfta okuyan öğrenci ve veliler panik içinde. Bu arada devlet lisesi öğrencilerine özel okullardan, okul değiştirme davetleri gelmeye başladı. Geçtiğimiz hafta Tekirdağ Anadolu Lisesi 11'inci sınıf öğrencileriyle bir araya geldim. Onlarla iş dünyası, üniversite ve bölüm seçimi üzerinde sohbet ettik. Okul yönetimi de önümüzdeki yıl, onları üniversiteye nasıl hazırlayacaklarını anlattı. Bir devlet lisesi olarak konuya son derece ciddi ve ilkeli bakıyorlar. Yönetimin bu güzel çalışmasını desteklemek için, yapılacakları sizinle paylaşmak istiyorum. İlk iş olarak gelecek yılın planlaması üzerinde çalışmalar başlatılmış. Bu amaçla öğretmen, sorumlu rehber öğretmen ve ilgili idareciden oluşan bir komisyon kurulmuş. Komisyon, gelecek yıl okulunda açılması düşünülen kurslar ile ilgili bir ön çalışma yapmış. Öğretmenler kurulunda, tüm öğretmenler YGS ve LYS adı altında açılacak olan kurslara destek vermiş. 11'inci sınıf velileriyle yapılan toplantıda, gelecek yılki planlama anlatılmış. Tüm bu bilgilendirmeler ve açıklamalar sonucunda, gerek veliler gerekse öğrencilerden geri dönüşler olumlu olmuş. Daha şimdiden 11'inci sınıf öğrencilerine ders dışı saatlerinde deneme sınavları yapılması öğrencileri ve velileri memnun etmiş. Gelecek yıl 12'nci sınıf öğrencileri için açılacak olan kurslarda sınıflar bu deneme sınavlarında alınan sonuçlara göre oluşturulacak. Tekirdağ Anadolu Lisesi; geçmiş yıllardan gelen sistematik ve ilkeli çalışması ile marka olmuş bir kurum. Özellikle son sınıf öğrencilerine yönelik yıl içinde yapılan deneme sınavları ile öğrencilerin başarıları periyodik olarak ölçülüyor. Sonuçları rehberlik servisi ve bölümlerde değerlendiriliyor. Ara sınıf öğrencilerine yönelik "Konu Kazanım Sınavları" uygulanarak, öğrencilerin başarıları ölçülüyor. 2015-2016 öğretim yılı üniversiteye hazırlık programının ilk kurs dönemi 15 Haziran'da başlayacak ve üç hafta sürecek. Yaz kursunun ikinci bölümü 17 Ağustos'ta başlayacak ve okulların açılışına kadar devam edecek. Kurslar yıl içinde hafta sonu ve hafta içi şeklinde planlanmış olup, yaz kursları sadece hafta içi yapılacak. Yıl içinde toplam kurs saati ortalama 900 ders saati civarında. Branş testleri ve deneme sınavları hazır. İşte yeni sisteme göre kendisini hazırlayan bir lise. Dershaneler kapanıyor diye lüzumsuz panik yapanlara, örnek bir devlet lisesi. MEB, bu konuda her türlü tedbiri aldı. İlk günlerde bazı olumsuzluklar yaşanabilir. Hemen panik yapıp kişi ya da kurumları zedelemeyin. Dershaneler kapatılmalıydı. Buna, bu hükümet cesaret etti. Bu sistem doğrudur ve başarıya ulaşacaktır. Üniversiteye hazırlıkta örnek bir çalışma yapan Tekirdağ Anadolu Lisesi yönetici ve öğretmenlerini kutluyorum.

Geçen hafta, yükseköğretimde dönüşüm ve kalite konusu - nu değerli dostum ve İstanbul Bilgi Üniversitesi Mütevelli Heyeti Başkanı Rıfat Sarıcaoğlu ile konuştuk. Başkan, dünyada yükseköğretimde yoğun bir reform yaşandığını vurgulaya - rak, temel amaçlarının Türkiye'de yükse - köğretimi daha istikrarlı ve dünya ile rekabet edebilen bir seviyeye ulaştırmak olduğunu söyledi. Genel olarak YÖK'te dönüşüm, uluslararasılaşma, kalite, çeşitlilik, özerklik ve şeffaflık konuları için önemlidir. Statükoculuktan uzak, hesap verilebilir sistemlerle, toplumun ihtiyaçlarına göre sürekli yenilenen ve etik ilkelerin varlığı ile rekabetçi yapılan - malara odaklanılıyor. 2007'den 2014'e kadar hızlıca çoğula hizmet verme stra - tejisiyle 3 milyon öğrenciye 101 dev - let ve 72 faal vakıf üniversitesi ile cevap vermeye çalışılmış. 2007'de örgün öğretimde vakıflardaki öğrenci oranı yüzde 9 iken, 2013- 2014'te yüzde 13'e ulaşmış. Niteliksel dönüşüm denildiğinde en önemli olgu, ölçme. Ölçme olma - dan dünya ile rekabet edilmesi mümkün değil. ÖSYM'de, üniversiteye girişte sıra - lama ölçümü yapılıyor. Bu sınavlarda birinci çıkan öğrencilere, Türkiye'de ne kadar istihdam yaratılıyor? Öğrencilere "mezun olduktan sonra ne yapmak isti - yorsunuz" diye sorulduğunda "Devlete kapak atmak, babasının yanında veya bir şirkete girip çalış - mak" istedikleri yanıtını alıyorsunuz. Bu nedenle, sistemde yaratıcılık anlamında bazı sorunların giderilmesi gerekiyor. Dünya analizlerini masaya yatırmalıyız. Sonuçlara göre rekabetçiliği teşvik ede - cek bir ödüllendirme sistemi olmalı. Yükseköğretime teşvik sistemlerine girilmesini faydalı görüyorum. Eğitimde hibrit (online ve yüz yüze) modele geçildi. Hibrit sistemlere dönüşüm elzem. Bir öğrenci tek bir yerde olup eğitimi her yerden alabilmeli. Buna da hazır olmak gerekiyor. Burada üniver - sitelerde dönüşüm yapmalı. Yenilikçi ve sürdürülebilir kalite anlayışına sahip üniversite yapılanması Türkiye yükseköğretimi için vazgeçilmez öncelik ola - rak ortaya çıkıyor. Akademik modellerin yenilenmesi sadece teori ve uygulamada değil, düşünmeye de sevk edecek akade - mik modele dönüşümle mümkündür. Yeni kuşak etik değerlere çok dik - kat ediyor. Etik ve sosyal sorumluluk sahibi bireylerin yetiştirilmesi gerekiyor. Gençler dünyayı olumlu değiştirecek sosyal konularda istek içinde. Bunları eğitime sokmak gerekiyor. Meslek grup - ları yeterliliklerinin tekrar yenilenmesi ve her 5 yılda bir revize edilmesi şart. En büyük sorun iş dünyası ile entegras - yon. Bu, yapısal bir dönüşümle olmalı. İş dünyasının komisyonlarda, mütevelli heyetlerinde yer alması gerektiğini düşünüyorum.
Bu yıl 12 yılını dolduran 40 bin öğretmen rotasyona tabi tutulacak. Uygulama okullara ve eğitime dinamizm getirmek için yapılıyor. Öğretmen atamalarında kadro dağılımı hangi bölümden ne kadar öğretmenin mezun olduğuna göre değil, ne kadar ihtiyaç olduğuna göre planlanıyor. Ekimde norm güncellemelerinin ardından, hangi alanda ne kadar öğretmene ihtiyaç olduğu ortaya çıktı. Branşlara yönelik dağılım buna göre yapılacak. Yönetmeliğe eklenen geçici madde doğrultusunda rotasyon, 2014-15 eğitim öğretim yılında kademeli uygulanacak. 2014-15'te 12 yıl, 2015-16'da 11 yıl, 2016-17'de 10 yıl, 2017-18'de 9 yıl, daha sonraki yıl ise 8 yıl görev yapanlar rotasyona tabi tutulacak. Şehit ve gazi yakını, engelli ve özel eğitim okullardaki öğretmenler rotasyondan muaf tutulacak. Sınıf öğretmenleri 8 yıllık süreyi doldursa dahi, atamaları için ilkokul 4'üncü sınıfı okuttukları eğitim yılının sonu beklenecek. Rotasyon büyükşehirlerde valiliklerce belirlenecek. İlçe grupları arasında, diğer illerde ise il genelinde yapılacak. MEB, öğretmenlerin il dışı tayinlerinde ailenin birliğini ve öğretmenin sosyal durumunu temel alacak. Yetkililerden aldığım bilgilere göre, bu konuda suiistimallerin olmaması için tüm önlemler alınmış. Öğretmenlik mesleğinin kalitesini artırmak isteyen hükümet, atama sistemini sil baştan değiştirdi. Öğretmenlik için 3 kademeli kriter getirildi. KPSS puanıyla ilk ataması yapılan öğretmen, 1 yıl aday öğretmen olacak. Aday öğretmen, müfettiş, okul müdürü ve bir danışman tarafından performans değerlendirilmesine tabi tutulacak. Değerlendirmede toplamda 50 puan alamayan öğretmenin memurlukla ilişiği kesilecek. 50 puan alan ise MEB'in yapacağı yazılı ve sözlü sınavlara girecek. Bu 2 sınavın ortalamasından 60 alan öğretmenin aday öğretmenliği bitecek, öğretmen olacak. Performans kriterleri öğretmen olabilmenin olmazsa olmaz niteliklerinin ölçülmesinden ibaret. Söz konusu ölçütler üzerinden yapılan değerlendirmede yetersiz puan alanlar öğretmen olamayacak. Öğretmenlik niteliklerini taşımayanların, asil öğretmen olarak atanmasının, eğitime en büyük kötülük olacağına inanıyorum. Akıllarda soru işaretleri oluşmaması için, düzenleme objektif olmalı ve keyfi yapılmamalı. Zaten, yönetmelikte, performans kriterlerinden verilecek düşük notların mutlaka belgeye dayandırılması gerektiği hükmü var. Değerlendirme üç ayrı unvanlı personelce yapılacak. Dolayısıyla düzenlemenin nesnelliği konusunda kuşkuya düşülecek bir durum olacağını düşünmüyorum. Kısacası yapılmak istenen, öğretmen olma niteliklerini taşıyanların öğretmenliğe atanması, bu nitelikleri taşımayanların ise yolun başında sistemin dışına çıkarılmasıdır.
Okan Üniversitesi, uluslararası arenadaki eğitim faaliyetlerini farklı bir boyuta taşıyarak dünyanın cazibe merkezlerinden Miami'de kampus açtı. ABD yasalarına göre kurulan Okan International University Miami, Türkiye'den ve farklı ülkelerden öğrencilere kapısını açacak. Okan, ileri düzeyde İngilizce öğrenmek isteyen Türk öğrencilere ABD'de okuma fırsatı sunuyor. Üniversite 1999'da 85 öğrenciyle çıktığı yolda, bugün 18 bin öğrenciye hizmet veriyor. Bünyesindeki 15 fakülte, yüksekokul ve enstitüde 150'yi aşkın ön lisans, lisans ve lisansüstü programıyla dikkat çekiyor. Türkiye'de ilk kez başlattığı "Girişimcilik Dersi", İngilizcenin yanında Çince, Rusça ve Arapça ikinci yabancı dil eğitimi, "Kariyer ve Yaşam Programı", "Happy Life" ve daha birçok farklılığıyla öne çıkan üniversite, 15'inci yılında da ülkemize uluslararası ölçekte saygınlık kazandıracak bir hamleyle adından söz ettireceğe benziyor. 2015-2016 Akademik Yılı'ndan itibaren Okan Üniversitesi'nin ücretli bölümlerine yerleşen öğrenciler, İngilizce dil hazırlık sınıfını isterlerse Okan International University'de ek bir eğitim ücreti ödemeden okuyabilecek. Ayrıca her sınıftan dileyen öğrenci, Miami Kampusu'nda Haziran 2015'te açılacak İngilizce Yaz Programı ile ESL Sertifikası alabilecek. Önümüzdeki akademik yılda "İşletme", "Turizm Yönetimi" ve "Sağlık Yönetimi" alanlarında lisans ve yüksek lisans programlarıyla eğitime başlayacak olan Okan International University'de örgün eğitimin yanı sıra uzaktan eğitim de yürütülecek. Değerli dostum ve üniversitenin mütevelli başkanı Bekir Okan, Türk bayrağını ABD'de de dalgalandıracağı için çok mutlu ve heyecanlı. Konuya ciddi, ilkeli ve güvenli bakıyor. Onlar için iki konu önemli. Hazırlık sınıfı ve 2 yıllık değişim programları. Öğrencilerin çift diploma hakkı olacak. Öğrenci profilini Türk'lerle birlikte ABD ve özellikle orta ve güney Amerika ülkelerinden öğrenciler oluşturacak. Bu yüzden rektörün Latin kültürü almış ve ikinci dil olarak İspanyolca bilen bir kişi olması düşünülüyor. 50'ye yakın rektörlük başvurusu almışlar. On yılda 5 bin öğrenci hedefliyorlar. Bir süre sonra daha kaliteli hazırlanan kendi kampuslarına geçecekler. Bence, en önemli noktalardan biri Türkçe'nin seçmeli ders olması. Ayrıca çevreye de hizmet vermek amacıyla Türkçe'yi Kullanma Dil Merkezi açacaklar. Yurtdışında kurulan üniversitelerimiz ülkemiz için hem ekonomik, hem de siyasi açıdan çok önemlidir. Elini taşın altına sokan, manen ve madden fedakârlık yapan bu tür girişicileri daima desteklemeliyiz. Teşekkürler Bekir Okan.

Dershaneler özel okula dönüşüyor. Kısacası, eğitim sistemimize yeni bir özel okul türü geliyor. Bu konuyu değerli dostum ve TÖDER Yönetim Kurulu Başkanı İbrahim Taşel'le enine boyuna konuştuk. Konunun iki önemli boyutu var. Birincisi, dershanelerin kapatılmasıyla başlayan dönüşüm sürecinin sağlıklı yürütülmesi, ikincisi ise özel okulların dönüşüm sürecinden olumsuz etkilenmemesi için izlenecek yol. Eğitimle ilgili kararlar sadece bugünü değil gelecek kuşakları da etkileyecek. Bu nedenle alınacak kararlar ve izlenecek yol önemli. Bilindiği gibi dershaneler 1 Eylül'de kapanacak ya da özel okula dönüşecek. Bu süreçte dönüşen kurum- ların, artık bir özel okul olmanın bilinci ve sorumluluğu ile hareket etmesi esas. Bence, bu kurumların hedefi resmi okullardan öğrenci almak ve bakanlığın yükünü hafifletmek olmalı. Bu akış resmi okullardaki sınıf mevcutlarını makul seviyeye indirecek ve kaliteyi artıracak. Bu yönüyle bakıldığında 'Dönüşüm' eğitimde kalitenin ve özel okullaşma oranının artması bakımından olumlu bir adım olarak görülebilir. Bu hedefin gerçekleşmesi, izlenecek yol ve yöntemlerin doğru seçilmesine bağlı. Süreç özenle yürütülmezse sektörü olumsuz etkileyecek sonuçlar ortaya çıkabilir. Bu açıdan dershanelere ve özel okullara sorumluluklar düşüyor. Dershanelerin alışkanlıklarını revize ederek, bilgi birikimini okul standartlarını dikkate alıp kullanabilecekleri bir sistem oluşturması gerekiyor. Özel okulların da standardı koruyup, ek kurslarla dershanelerin boşluğunu hissettirmeyecek bir sistem oluşturması doğru olacak. Sonuç olarak hem dönüşen okulların, hem de mevcut özel okulların eğitim-öğretim programlarıyla ilgili yeni düzenlemeler yapması gerekiyor. Belirsizliği ortadan kaldırmak için, kurumlar velileri bilgilendirmeli. Bu süreçte ortamı boş bulan kayıt dışı ders büroları da, çeşitli adlarla faaliyet göstermeye başladı. Bu, eğitim sistemi için sıkıntı oluşturacak. Velilerin kayıt dışı ve yetkisiz kişi ve kuruluşlara itibar etmemesi gerekiyor. Bu tür yerlere devam eden öğrenciler, yapılacak müdahalelerle mağdur olacak. Özel eğitim sektöründe pasta sabit kalacak. Ancak, dilimler küçülecek. Her iki tarafın da birbirine yardımcı olması gerekiyor. Ortak politikalar üreterek, ortamı büyütebilirler. Temel liseler çok kaliteli olmalı. Aksi takdirde akşam liselerinin durumuna düşebilirler. Bence, temel lise mantığı esnek müfredat tartışmasını da başlatacak. Kısacası, eğitim sistemimiz önemli bir süreçten geçiyor. Dershaneciler okulcu, okulcular ise dershaneci olacak.
Üniversiteye girişin ilk sınavı YGS yapıldı. Soruların analizi yapıldığında, geçen yılla farklar ortaya çıktı. Matematik özellikle geometri zorladı. Türkçe ise sürpriz yaptı. 2 milyondan fazla adayın yarıştığı YGS'de geometri sorularının geçen yıla göre daha zor olduğu belirlendi. Türkçe'de paragraf sorusu sayısı arttığı için pek çok adaya süre yetmedi. Bu çok doğal. Aldığım bilgilere göre bu yıl sorular yeni kişilerce hazırlandı. Kısacası, çorba aynı çorba. Ancak aşçılar farklı. Yani bu yıl damak tadı değişti. Bence, matematik ve Türkçe'nin soru çözüm ortalaması düşer. Sosyal sabit kalabilir, fen çok az yükselebilir. Sınav zordu diye moral bozmanın âlemi yok. Zor olan sınavlarda daha az netlerle, geçen yılki puanlar elde edilebilir. Ancak burada puan değil başarı sırası önemlidir. Yine bu yıl barajı geçen öğrenci sayısında düşüş olabilecek. Şimdiden, özellikle vakıf üniversitelerinin tedbir almasında yarar var. Bence, kontenjanlarında ufak da olsa bir olumsuzluk yaşayabilirler. ÖSYM sonuçlarını erken verebilmek için çok ciddi çalışıyor. Üç, dört günde de açıklayabilirler. Bunu takdirle karşılıyorum. Ancak, sınava giren bir Türkçe öğretmeni, "Türkçe sorularından birinde ayrı yazılması gereken ki bağlacı bitişik ve yine aynı soruda bitişik yazılması gereken başkişi kelimesi de ayrı yazılmış"dedi. Soruda hangi kelimenin yanlış yazıldığı soruluyor. Buna göre iki doğru cevabı olan bir soru olduğu için iptal edilmesi gerekiyor. ÖSYM yargı kararına rağmen sınav sorularının yüzde 20'sini yayınladı. Aldığı karara saygı duyuyorum, ancak kesinlikle katılmıyorum. Bence, adaylar sınavdan hemen sonra tüm soruları görebilmeli. Kısacası, sınav şeffaf olmalı. Yapamadıkları sorular ve eksiklerini görerek, LYS için tedbir almalılar. Şimdi, ne yazık ki herkesin aklında bir soru işareti var. Eğer sınavda yanlış soru varsa, bu 15 gün içinde açıklanacak. Puanlar hesaplandıktan sonra yapılacak bir yanlış soru açıklaması ortalığı karıştırır. Puanlar yeniden hesaplanacağı için kaos yaşanır. Bu yüzden puanlar hesaplanmadan önce, sorular kamuoyuna açıklanmalı. Bir de yanlış soruda zaman kaybedenlerin hakkını kim verecek, bu da ayrı bir soru işareti. Eğrisiyle, doğrusuyla bir YGS daha geride kaldı. Şimdi dört elle LYS'ye hazırlanacaksınız. Yerleştirme puanında LYS'nin ağırlığı daha fazla. Kısacası, LYS'deki performansınız sizi üniversiteli yapacak. YÖK'ün yatay geçişle ilgili aldığı kararı gözden kaçırmayın. İleride bölüm değiştirmeyi düşünürseniz, ilgili puan türünden yeterli puan almanız gerekecek. Bence, bu yıl çok sınava girmenizde yarar var.
Üniversiteye girişin ilk sınavı YGS yapıldı. Soruların analizi yapıldığında, geçen yılla farklar ortaya çıktı. Matematik özellikle geometri zorladı. Türkçe ise sürpriz yaptı. 2 milyondan fazla adayın yarıştığı YGS'de geometri sorularının geçen yıla göre daha zor olduğu belirlendi. Türkçe'de paragraf sorusu sayısı arttığı için pek çok adaya süre yetmedi. Bu çok doğal. Aldığım bilgilere göre bu yıl sorular yeni kişilerce hazırlandı. Kısacası, çorba aynı çorba. Ancak aşçılar farklı. Yani bu yıl damak tadı değişti. Bence, matematik ve Türkçe'nin soru çözüm ortalaması düşer. Sosyal sabit kalabilir, fen çok az yükselebilir. Sınav zordu diye moral bozmanın âlemi yok. Zor olan sınavlarda daha az netlerle, geçen yılki puanlar elde edilebilir. Ancak burada puan değil başarı sırası önemlidir. Yine bu yıl barajı geçen öğrenci sayısında düşüş olabilecek. Şimdiden, özellikle vakıf üniversitelerinin tedbir almasında yarar var. Bence, kontenjanlarında ufak da olsa bir olumsuzluk yaşayabilirler. ÖSYM sonuçlarını erken verebilmek için çok ciddi çalışıyor. Üç, dört günde de açıklayabilirler. Bunu takdirle karşılıyorum. Ancak, sınava giren bir Türkçe öğretmeni, "Türkçe sorularından birinde ayrı yazılması gereken ki bağlacı bitişik ve yine aynı soruda bitişik yazılması gereken başkişi kelimesi de ayrı yazılmış" dedi. Soruda hangi kelimenin yanlış yazıldığı soruluyor. Buna göre iki doğru cevabı olan bir soru olduğu için iptal edilmesi gerekiyor. ÖSYM yargı kararına rağmen sınav sorularının yüzde 20'sini yayınladı. Aldığı karara saygı duyuyorum, ancak kesinlikle katılmıyorum. Bence, adaylar sınavdan hemen sonra tüm soruları görebilmeli. Kısacası, sınav şeffaf olmalı. Yapamadıkları sorular ve eksiklerini görerek, LYS için tedbir almalılar. Şimdi, ne yazık ki herkesin aklında bir soru işareti var. Eğer sınavda yanlış soru varsa, bu 15 gün içinde açıklanacak. Puanlar hesaplandıktan sonra yapılacak bir yanlış soru açıklaması ortalığı karıştırır. Puanlar yeniden hesaplanacağı için kaos yaşanır. Bu yüzden puanlar hesaplanmadan önce, sorular kamuoyuna açıklanmalı. Bir de yanlış soruda zaman kaybedenlerin hakkını kim verecek, bu da ayrı bir soru işareti. Eğrisiyle, doğrusuyla bir YGS daha geride kaldı. Şimdi dört elle LYS'ye hazırlanacaksınız. Yerleştirme puanında LYS'nin ağırlığı daha fazla. Kısacası, LYS'deki performansınız sizi üniversiteli yapacak. YÖK'ün yatay geçişle ilgili aldığı kararı gözden kaçırmayın. İleride bölüm değiştirmeyi düşünürseniz, ilgili puan türünden yeterli puan almanız gerekecek. Bence, bu yıl çok sınava girmenizde yarar var.
Tüm Özel Öğretim Kurumları Derneği (TÖDER) dershane ve özel okul temsilcileriyle dün Antalya'da toplandı. "Dershanelerin dönüşüm süreci ve özel okullar" konulu toplantıya Milli Eğitim Bakanlığı'ndan yetkililer de katıldı. Ağırlıklı olarak temel lise ve ortaokula dönüşen dershaneler yeni bir okul türü ortaya çıkarıyor. Dönüşüm sürecinin sağlıklı yürümesi, bu okulların kalitesine bağlı. Ayrıca süreç devlet liselerini ve özel okulları da etkileyecek. Toplantıda, dershane ve okul kurucularıyla, sürecin sağlıklı yürümesi için izlenecek yol tartışıldı. 1 Eylül'den itibaren dershaneler kapanıyor. Bazıları temel lise veya temel ortaokul olacak. Bu kurumlar, dershanecilikten gelen sınav tecrübelerini lise ve ortaokul eğitimiyle birleştirecek. Lise müfredatıyla, Anadolu liselerine eşdeğer eğitim kurumu olacaklar. Temel liselerde 4 yıl eğitim yapılacak. Doğal olarak bu müfredatın üzerine üniversiteye hazırlık da eklenecek. Ücretleri, İstanbul'da ortalama 12 bin, Anadolu'da ise 8 bin lira civarında olacak. Bakanlık her okula kontenjanının yüzde 50'si kadar teşvik bursu verebilecek. Ara sınıflardan geçiş olacak. Tabii bu bazı devlet liselerinin ve özel okulların özellikle 11 ve 12'nci sınıflarının boşalmasına yol açabilecek. Bu durumda özel okulların da çalışmalarını gözden geçirmesi gerekiyor. Bu okullarda eğitim ve öğretim veriliyor ancak bu yıldan itibaren veliler çocuklarının üniversite sınavına hazırlanmasını da isteyecek. Toplantıda aldığım bilgilere göre, bu okullar da, bu tür çalışmaları hafta sonuna taşıyacak. Bence en büyük problem ücretlerde yaşanacak. Dönüşen okulların fiyatı düşük. Doğal olarak veli öğrencisini bu okullara gönderebilir. Öğretmen ücretleri ve toplam ders saatlerinde de sorunlar var. Özel okul sayısını artıralım derken, eğitim kalitesini bozmamalıyız. Ayrıca, eğitimi yalnızca sınava dayalı hale getirirsek, çok şey kaybederiz. Bakın, bu konu çok önemli. Bir tarafta dershaneden dönüşen liseler, diğer tarafta mevcut özel okullar. Dershaneler okul, okullar dershane oluyor. Gördüğüm kadarıyla bir çıkmaza giriyoruz. Çocuğunu özel okula gönderenler için bu noktada kaçınılmaz soru şu: Nasıl bir özel okul? Eğitim öğretimin yanı sıra, sanata, spora teşvik eden, öğrencilerin sosyalleşmesine yönelik çalışmalar yapan özel liseler mi; yoksa sınavlarda başarıya odaklanan dönüşmüş dershaneler, yeni adıyla temel liseler mi?.. Bence, bu durum haksız rekabet yaratacak. Velinin okuldan beklentisinin değişmesi kaliteyi etkileyecek. Buna bağlı olarak dönüşüm okulları ile özel okullar arasında her açıdan büyük farklar var. Örneğin yönetmeliklerle dönüşüm okullarına sağlanan ayrıcalıklar, özel okullar açısından haksız rekabete yol açacak. Bu özel okulların varoluş nedeni olan eğitimi olumsuz etkileyecek. Kısacası, yeni dönem özel okulları zorlayacak. Bizim de, aklımızı karıştıracak. Bu arada, özellikle devlet liselerinin son sınıflarının da boşalacağını göz ardı etmeyelim.
Yaşar Kemal'in ölümü Türkiye'nin yalnızca sanat, kültür ve politika dünyasını değil, okurlarını, hayranlarını, halkın geniş bir kesimini de yasa boğdu. Roman, senaryo ve öykülerinin yanı sıra gazeteci olarak unutulmaz röportajlara imza atan Yaşar Kemal, Nobel Edebiyat Ödülü'ne aday gösterilen ilk Türk yazar oldu. Yaşar Kemal'in eserleri yaklaşık 40 dile çevrildi ve uluslararası arenada büyük ilgi gördü. Hayatı boyunca Türkiye'de barış, insan hakları ve demokrasi mücadelesinin içinde oldu. "Halka kim zulmediyorsa, etmişse, halkı kim eziyor, ezmişse, onu kim sömürmüş, sömürüyorsa, feodalite mi, burjuvazi mi? Halkın mutluluğunun önüne kim geçiyorsa, ben sanatımla ve bütün hayatımla onun karşısındayım" derdi. Yaşar Kemal, Kürt sorununun çözümü için yıllarca büyük uğraş verdi. Usta yazar, çözüm sürecinde silahları bırakma çağrısı yapıldığı gün aramızdan ayrıldı. Türk edebiyatının değil, dünya edebiyatının da önde gelen ismiydi. Ülkemizde çok sayıda ödülün yanı sıra yurtdışında da birçok ödül aldı. Kitapları 40'tan fazla dile çevrildi. Kitaplarının yayıncısı Yapı Kredi Yayınları'nın kendisi için hazırladığı özel internet sitesinde, "Şaşırtıcı imgelemi, insan ruhunun derinliklerini kavrayışı, anlatımının şiirselliğiyle yalnızca Türk romanının değil dünya edebiyatının da önde gelen isimlerinden biri" olarak tanımlanıyor. Türkiye ve insanlık çok büyük bir değerini kaybetti. Yüreğinin kapladığı yeri, tüm dünya bir araya gelsek anlatamayız. Eserleri, insani değerler, barış ve adalet mücadelesi için ilham kaynağı olmayı sürdürecek. Türkiye edebiyatını en yüksek noktalara taşırken bir aydın olarak özgür ve bağımsız duruşuyla hep barıştan yana oldu ve barışın dilini kullandı. Dünyayı bin çiçekli bir kültür bahçesi olarak gören Yaşar Kemal, okuyucularına emanet ettiği eserleriyle aramızda yaşamaya devam edecek. Kısacası, ülkem ortak vicdanını kaybetti. Kasım 2014'te Bilgi Üniversitesi'nin kendisine 'fahri doktora' unvanı vermek için düzenlediği törene sağlık sorunları nedeniyle katılamamıştı. Yaşar Kemal gönderdiği mesajda şöyle demişti: "Bir, benim kitaplarımı okuyan katil olmasın, savaş düşmanı olsun. İki, insanın insanı sömürmesine karşı çıksın. Kimse kimseyi aşağılayamasın. Kimse kimseyi asimile edemesin. İnsanları asimile etmeye can atan devletlere, hükümetlere olanak verilmesin. Benim kitaplarımı okuyanlar bilsinler ki, bir kültürü yok edenlerin kendi kültürleri, insanlıkları ellerinden uçmuş gitmiştir. Benim kitaplarımı okuyanlar yoksullarla birlik olsunlar, yoksulluk bütün insanlığın utancıdır. Benim kitaplarımı okuyanlar cümle kötülüklerden arınsınlar." İşte, büyük ustanın vasiyeti. Yeri doldurulmaz bu büyük insan, hep sevgi ve saygıyla anılacak.
Binlerce öğrenci iyi bir liseye girebilmek için yoğun şekilde çalışıyor. İyi bir lise demek, iyi bir gelecek, iyi bir üniversite demek! Bunu TEOG sonrası alacakları puanlarla gerçekleştirecek öğrenciler, tercihlerini ya fen, Anadolu, sosyal bilimler lisesinden yana kullanacak, ya da farklı çizgide ve eğitim yapısındaki yabancı özel okullar bu öğrencilerin tercih listesinde yer alacak. Yabancı özel okullara değinecek olursak; bunları tercih edecek öğrenciler için ülkemizde İngilizce, Almanca, İtalyanca ve Fransızca eğitim veren, aynı zamanda bağlı olduğu ülkeyle ortak müfredat programı yürüten çok sayıda özel yabancı okul var. Ancak bugün, özellikle birçok öğrencinin tercih ederken hakkında çok az şey bildiği Fransız liselerinden bahsedeceğim. Konuyu değerli dostum, Nişantaşı Eğitim ve Koçluk kurucusu Gülser Kızılcık Deniz'le enine boyuna konuştuk. Fransız lisesini tercih edecek öğrencinin öncelikle şunu bilmesi gerekiyor: Öğrenci, lisede dersleri Fransızca göreceği için hazırlık sınıfında yoğun bir programa tabi tutuluyor. Diğer yabancı okullarda da aynı olan bu durumu farklı kılan, Fransızcanın diğer dillere göre zorluğu. Yani, Fransız lisesini tercih edecek öğrenci, Fransızca ilköğretimden gelmiyorsa, hazırlıkta işi sıkı tutmalı. Lisedeki not başarısı Fransızcaya yönelik dil hâkimiyetinden geçecek. Matematik, fizik, kimya gibi derslerde, bazı öğrenciler yüksek not alamamaktan yakınır. Bunun sebebi de, Fransız ekolünde metodun önemli olmasıdır. Özellikle test tekniğine alışan sonuç odaklı öğrenciler, bu yapılarını kırıp, yöntem ve soru çözüm metodunu uygularsa, yüksek notlar alabilir. Fransız liselerinde öğrenci, ders notlarını ne kadar yüksek tutarsa, o kadar iyidir. Hem Türkiye'deki üniversite giriş sınavına eklenecek ortaöğretim başarı puanında, hem de Fransız üniversitelerinin iyi bir bölümüne girmek için bu notlar önemlidir. Dünya kültür ve edebiyatını en iyi şekilde aktaran, Fransız ekolünün tüm yapı taşlarıyla öğrenciyi yetiştiren Fransız liselerinde, sistemli çalışan her öğrenci başarılı bir geleceğe imza atar. Fransız liselerinin diğer bir önemli özelliği de, bu okullarda okuyan öğrencinin Galatasaray Üniversitesi'ni kazanma şansının yüksek olması. Türkiye derecesi ile öğrenci alan G.Saray Üniversitesi'nin yüzde 25'lik kontenjanı Fransız liselerinin... LYS sonuçlarına göre başarı sıralamasında 25 bin içinde yer alan Fransız lisesi öğrencileri, G.Saray Üniversitesi'nin uyguladığı GSÜ İç Sınavı'na girerek, burayı kazanma şansını elde edebiliyor. Bence, 8'inci sınıf velileri, doğru tercih yapabilmek için, bu okulları detaylı araştırmalı.
20 yaşındaki üniversite öğrencisi Özgecan Aslan'ın Tarsus'ta vahşice katledilişi, ülkemizde 7'den 70'e infiale yol açtı. Yürek dağlayan cinayetin ardından 'idam' sesleri yeniden yükseldi. Mevcut ceza yasası, caniyi en fazla müebbet hapse mahkûm ediyor. Sosyal medyada milyonlarca kişi "Özgecan'ın katili asılsın" şeklinde mesajlar paylaştı. Hunharca cinayet ülkenin dört bir yanında lanetlendi. Özgecan'ın ölümünün Türkiye'de yarattığı büyük tepki, yabancı medyada geniş yankı buldu. Bu olay salt şiddet değil, aynı zamanda vahşet. Ne ceza verilirse kamuoyu vicdanı rahatlar? Böyle bir acıyı hafifletecek bir ceza var mı, olabilir mi? Çok müessif, toplumsal sarsıntıya yol açan bir olay. İnsani olarak baktığımızda sözün bittiği yerdeyiz. İki kız babası olarak, kadın cinayetlerinin ve çocuk tecavüzlerinin cezasının idam olması gerektiğini düşünüyorum. Bu düşüncem bazı kesimlerde tartışılabilir. Şu anki mevzuata göre cana kıymanın ve tecavüzün cezası ağırlaştırılmış müebbet. Türkiye, kamu vicdanını rahatlatıcı bir şekilde, insanlığa karşı işlenmiş olan böyle suçlara bence gerekli cezayı verebilmeli. Siyaset, Meclis, partiler bunu tartışmalı ve ortak karar almalı. Böylece az da olsa kamuoyunun yüreğini rahatlatabiliriz. Üzüntüm kelimelerle ifade edilemeyecek kadar büyük. Masum Özgecan, zalimce ve gaddarca yok edildi. Bu acıya yalnız bizim değil, tüm dünya insanlığının ağladığını düşünüyorum. Bu insanlığını kaybetmiş kişilerin, nasıl böyle acımasız olabildiğini her ortamda tartışmalıyız. Devlet ve toplum olarak nerede ve nasıl bir hata yaptığımızı araştırmalıyız. Kısacası, insan yetiştirme düzenimizi ciddi şekilde gözden geçirmeliyiz. Hükümet ne tedbir alırsa alsın en önemli koruma faaliyeti eğitimle başlar. Daha kaç genç kız ve kadın için mezarlar kazılacak. Buna itiraz etmek zorundayız. İnsanlarımızı birlik olmaya ve bu konularla mücadeleye çağırıyorum. Bu ülkenin insanları olarak bunları hak etmiyoruz. Bu cinayet, artık 3-5 gün tepki koyup, sosyal medyada 5 -10 Twitter veya Facebook mesajıyla içimizi soğutup unutacağımız bir olay olmaktan çıkmıştır. Bugün, Özgecan kızımızın başına gelen vahşice olayın, yarın bizim ve yakınlarımızın başına gelmeyeceğini kim garanti ediyor? Bu alçakça saldırının faillerinin en ağır cezaya çarptırılmasını yetkili mercilerden talep ediyorum. Cinayeti şiddetle kınıyorum. Genç kızımızın vefatından son derece müteessirim. Merhumeye Allah'tan rahmet, ailesine ve yakınlarına da sabır ve metanet diliyorum. Suçluların bir an önce adalet önünde hesap vereceğini, vicdanlardaki insanlık isyanının da sükût bulacağını ümit ediyorum.
Üniversiteyi çeşitli nedenden dolayı bırakmak zorunda kalanlara, 6569 Sayılı Öğrenci Af Kanunu'yla af getirildi. Af, 26 Nisan'a kadar başvuracaklar için geçerli. Ancak gördüğüm kadarıyla insanlarımız bunun önemini kavrayamamış. Ön lisans, lisans ve yüksek lisans programları af kapsamında. Öğrencinin ilişiği kesilinceye kadar aldığı derslerin ne kadarının veya hangilerinin sayılacağı, kaydolacağı fakülte kararıyla belirlenecek. Af kanunu, geriye dönük bir tarihle sınırlı değil. Terör suçundan hüküm giyenler hariç, her ne sebeple olursa olsun ilişiği kesilenler aftan yararlanabilecek. Ancak burada çok önemli bir nokta var. Ne yazık ki insanlarımız bunu gözden kaçırıyor. Geçtiğimiz yıllarda üniversiteye yerleşip gidip kaydını yaptırmamış olan her kişi 26 Nisan'a kadar o üniversiteye gidip merhaba ben geldim dediğinde kaydını yaptırabilecek. Örneğin 2004 senesinde İstanbul Hukuk Fakültesi'ni kazandınız ama gidip kayıt yaptırmadınız. Şu anda 26 Nisan'a kadar İstanbul Üniversitesi'ne başvurup, "hukuk okumak istiyorum, o zaman şartlar elvermemişti gelememiştim, ama böyle bir hak elde etmişim" deyip gidip okuma şansına sahipsiniz. Doğal olarak yeni öğrenciler, üniversitelerin kontenjanlarını etkileyecek. Üniversitelerin en büyük endişesi eğitim kalitesi. Evet, geçmişte yanlış tercih yapmış birtakım kişilerin önünü açalım, onlar doğru mesleğe yönelsin diye böyle kapılar açtığımızda, üniversitelerde öğrenci sayısını artıracağımızdan dolayı bir kalite problemi olabilir. Ancak, YÖK'ün bu kararları verirken, en ince detaylara da kafa yorduğunu da unutmayalım. Bahsettiğiniz bu hakta, istediğiniz kadar geriye gidebiliyorsunuz. Örneğin, 2004'te İstanbul Hukuk'u kazandınız gitmediniz. İki sene sonra diyelim ki, İstanbul Teknik Üniversitesi Elektronik bölümünü kazandınız, gittiniz orayı bitirdiniz. Şimdi 2004 senesine geri dönüp, oradaki kazanmış olduğunuz Hukuk Fakültesi'nde okuma hakkınızı da kullanabiliyorsunuz. Elinizde eğer geçmişte o üniversiteyi kazandığınıza dair bir belge yoksa ÖSYM'den bunu elde etme şansına sahipsiniz. Eminim ki, birçok öğrenci dostu üniversite, geçmişte o okulu kazanıp kayıt yaptırmamış tüm öğrencilerini bu konuda bilgilendirecek ve kapılarını açacaktır. Bazı vakıf üniversiteleri, belki bu konuda burs anlamında destekler de vereceklerdir. Önümüzdeki günlerde, bunları göreceğiz. Ancak, sürekli af beklentisi oluşturarak da üniversite sistemimize zarar vermemeliyiz. Bence, şartları uyanlar bu öğrenci affından faydalanmalı.
Geçen hafta, Türkiye Özel Okullar Birliği Derneği 'Geleceğin Öğretmeni' sempozyumunu Antalya'da gerçekleştirdi. Üç gün süren bu etkinliğe 175 eğitim kurumundan yaklaşık bin 250 eğitimci katıldı. Sempozyumda öğretmenliğin gerekli ve yeterli koşulları, gelecekteki öğretmenlerin sosyo-kültürel özellikleri ve bilgi çağındaki öğretmen modeli masaya yatırıldı. Ne yazık ki, bu denli geniş çerçevede hazırlanan ve büyük emek harcanan sempozyuma, açılış ve kapanıştaki protestolar damga vurdu. Milli Eğitim Bakanı Prof. Dr. Nabi Avcı'nın açtığı sempozyumun ilk günü Bakan'ın ardından, Prof. Dr. Üstün Dökmen bir sunum gerçekleştirdi. Kürsüye çıkan Dökmen, "Van depreminde Türkiye 5 aldı. Kolonları kesip galeri yapan da 5 aldı, ölen de. Herkesin din dersi 5'ti ama bunca hırsız, ahlaksız, uğursuz nereden çıktı? Din ve ahlak dersini koyarsan olmaz, onlar yine kolon keserler. Din ve ahlak bir arada olmaz" dedi. Salonda bu sözler bir bölüm eğitimci tarafından alkışlanırken, bir kısım eğitimci ve Bakan Avcı'yı rahatsız etti. Dernek yöneticilerinden aldığım bilgiye göre, Dökmen konuşma metninin dışına çıkmış. Bunun üzerine uçağa yetişmesi gereken Bakan'a isterse salondan çıkabileceği iletildi. Bakan ise kendisinden sonra konuşacak kişi ve katılımcılara nezaketsizlik olur düşüncesiyle salonu terk etmedi. Hatta zamanı olmamasına rağmen, çıkışta kısa da olsa bir basın toplantısı düzenleyerek basın mensuplarının sorularını yanıtladı. Sempozyumun havasının bozulmaması için, salonda oluşan olumsuzluklardan hiç bahsetmedi. Beraber resim çektirirken de bana "uçağı kaçırtacaksın" diye takıldı. Özel Öğretim Kurumları Genel Müdürü Ömer Faruk Yelkenci kapanış konuşmasında, Prof. Dr. Üstün Dökmen'i eleştirdi. Bu tür bir konuşmayı Dökmen'e yakıştıramadığını belirtti. Dökmen hoca da, isminin önüne Prof. Dr. unvanının getirilmemesini eleştirdi. Kürsüye kızgın şekilde yürüyerek "Eleştiriye açık değillerse, eğitimci değillerdir" diye bağırdı. Bu sırada protesto amacıyla bir kısım eğitimci salonu terk etti. Sayın Bakan, ilk gün derneğin hak etmediği tatsızlık üzerine rahatsız olmasına rağmen salonu terk etmedi. Kapanıştaki konuşmadan dolayı da bir bölüm eğitimci salonu terk etmemeliydi. Fikirlerimizi ve eleştirilerimizi beğenmesek de birbirimize saygı göstermek zorundayız. Bu nezakete sahip olmayan, insan yetiştiremez. Kısacası, Bakan Avcı'nın nazik ve hoşgörülü davranışı, geleceğin öğretmeninde olması gereken niteliklerin başında gelmeli.
YÖK'ünaçtığı merkezi yerleştirme puanına göre yatay geçiş yoluyla, öğrenciler sınav döngüsüne girmeden diledikleri bölüme geçebilecek. Yeter ki taban puan şartı sağlansın. Bu yöntemin kamu vicdanına zarar vermeyen son derece şeffaf tek bir kuralı var, taban puanı şartını sağlıyor olmak. En büyük risk uygulamada üniversitelerin yapabileceği hatalar. Daha sonra emsal teşkil edebilecek hatalar nedeniyle gelecekte pek çok idari mahkeme vakası ile karşılaşmak mümkün. Bence, bu konuda YÖK'ün merkezi bir kontrol ya da yol gösterme mekanizması kurması yerinde olur. Ders muafiyetleri ve intibak konusunda tüm üniversiteleri Ağustos-Eylül 2015 döneminde yoğun mesai bekliyor. Bu konuyu değerli dostum, Nişantaşı Üniversitesi İcra Kurulu Üyesi Burak Kılanç'la birlikte masaya yatırdık. Bahar 2015'te üniversiteler merkezi yerleştirme puanına göre yatay geçiş yapıp yapmama konusunda özgürler. Özellikle devlet üniversiteleri bu konuda tembel davranıyor. Bu nedenle pek çok öğrenci hakkı olduğu halde boşu boşuna yarım yıl bekleyecek. Eylül 2015'te tüm üniversiteler kontenjanlarının %30'una kadar yatay geçiş öğrencisi kabul etmek zorunda (her sınıf için ayrı ayrı %30). Uygulamadan merkezi yerleştirme ile üniversiteye girmiş ve halen kayıtlı tüm öğrenciler faydalanabiliyor (Yurtdışında bir üniversitede kayıtlı öğrenciler -Kıbrıs dahil- faydalanamıyor). Üniversiteye kayıtlı ancak kaydını dondurmuş öğrenciler de bu haktan yararlanabiliyor. Bir öğrenci, halihazırda öğrencisi olduğu üniversiteye yerleştiği sene aldığı puanlar dikkate alındığında, kendi puanı yatay geçiş için hedeflediği bölümün o seneki taban puanına eşit ya da yüksek ise, yatay geçiş yapabiliyor. Taban puanı tutturması durumunda, üniversite öğrenciye kısıtlayıcı başka herhangi bir başarı şartı getiremiyor. 2015 ÖSYS ile Temmuz 2015'te tercih yaparak üniversiteli olacaklar en erken bir dönem okuduktan sonra, 2016 Bahar yarıyılı öncesinde yatay geçiş yapabilecekler. Yerleşir yerleşmez Eylül 2015'te yatay geçiş mümkün değil. Taban puanı tutturmak kaydı ile hazırlık sınıfı ve son sınıf dahil her sınıfa yatay geçiş yapılabiliyor. Öğrencilik yaşamı boyunca sadece bir kez merkezi yerleştirme ile yatay geçiş yapılabiliyor. Öğrenci yatay geçiş yaptığı bölüm/üniversiteden memnun kalmazsa, bir sonraki dönem eski bölümüne geri dönebiliyor. Taban puanı tutturmak kaydı ile İngilizce hazırlık sınıfının zorunlu olduğu programlara yatay geçiş yapılması durumunda, yabancı dil muafiyet şartlarının sağlanması gerekiyor. Vakıf üniversitelerine yatay geçişte öğrenci bursunu kaybediyor. Ancak vakıf üniversitesinin üst yönetimi bursun devamı ya da oranına karar verebiliyor. Kimin öğrenci dostu olduğunu, bu süreçte hep birlikte göreceğiz. Bölümünde mutlu olamayan üniversiteli gençler, YÖK'ün bu olumlu kararından, doğru yararlanın.
ÖSYM, kopya iddialarının gündeme geldiği 2010 Kamu Personeli dâhil tüm yılların sınavlarını inceleyecek. Eğer haksız bir kazanım varsa, bu haklar geri alınacak. Bence, böyle bir çalışma kamuoyunun vicdanını rahatlatır. Kopya çektiği tespit edilen kişilerin hakları geri alınmalı. Kazandıkları neyse, gelirleri, olanakları, kazançları onların ülke adına tahsil edilmesi ve cezalandırılması gerekiyor. Ülkemizde her yıl milyonlarca insanımız geleceğine yön verebilmek için, birçok sınava giriyor. Bu tür sıralama sınavlarında binde bir puan dahi çok önemlidir. Bu sınavlara yıllarca hazırlanıyorlar. Eşitlik ve adalet kavramla- rıyla girdikleri bu sınavlarda usulsüzlük oldu diye bir sonuç çıktığında yıkılıyorlar. Doğal olarak ülkeye güvenleri azalıyor. Böyle bir ortamda ÖSYM'nin tüm sınavları yeniden inceleme isteğini destekliyorum. Bu konuda doğru adım atan Başkan Prof. Dr. Ali Demir'i de kutluyorum. Kopya tartışmalarının büyük kısmı 2010 ve önceki yıllara ait. 2010'da KPSS'deki bazı belgelerin imha edildiği iddiaları var. Ancak şunu kesinlikle göz ardı etmeyin; ÖSYM'de sınavı değerlendirmeye yönelik veriler hiçbir zaman kaybolmaz. Son dört yılda ÖSYM'nin 41 yıllık arşivi elektronik ortama taşındı. Yasal süresi dolan evraklar ise imha edildi. ÖSYM bugüne kadar kâğıt ortamında sınav yaptı. 2014'te sınavlarda 11 milyon adaya 11 milyon soru kitapçığı verildi. Bu 11 milyon soru kitapçığının bir yıl bile saklanması için inanılmaz büyüklükte bir alan gerektiğini dikkatlerimizden kaçırmayalım. 2010 KPSS Genel Yetenek ve Genel Kültür sınavlarıyla, 2012 Adli Yargı sınavları için kopya iddiaları var. Suç duyurusu yapıldı. Haksız kazanç sağlayan herkes cezasını çekecek. ÖSYM üniversiteye giriş sınavları ve KPSS'nin yanı sıra pek çok farklı kuruma da sınav yapıyor. Prof. Dr. Ali Demir ve ekibi, göreve geldikleri Eylül 2010'dan itibaren, sınav güvenliğinde ciddi aşamalar kaydedildi. Hak ve adaletin zedelenmesine yol açacak konularda her türlü tedbirin alınmasına çalışıldı. Sorunlu gözüken yıllarda sınava girenler, bir yerlere yerleştiler. Bunların içinde haksız kazanım elde edenlere, gereken ceza verilecek. Sınavları alın teriyle kazanan kişiler mağdur edilmemeli. Bence, burada önemli olan bu kişilerin bulunması değil, bulunamaması. O zaman ülkemizin en güvenilir kurumlarından olan ÖSYM çok yıpranır. Kısacası bu konuda, "emeğiniz emanetimizdir" cümlesi ön plana çıkartılmalıdır.
Milli Eğitim Bakanlığı, Temel Eğitimden Ortaöğretime Geçiş Sistemi (TEOG) yerleştirmeleri için yeni bir sistem üzerinde çalışıyor. A ve B listeleri kalkıyor. Burada amaç, geçen yıl istemediği okula yerleştirilen, nakillerle evine en yakın okula kaydolmayı bekleyen öğrencilerin yaşadığı olumsuzlukların, tekrarlanmaması. Bu yıl da taban puansız nakiller sürecek. Ancak, nakiller geçen yılki gibi dönem sonuna kadar sürmeyecek, süre sınırı olacak. Nakil tercihlerinde de tek okul değil, birden fazla okul seçeneği üzerinde çalışılıyor. Tercih sayısı 25'e çıkabilir. Tercih ettiği bir okulu kazanamayan ya da tercih yapmayan öğrencinin kaydı otomatik olarak açık liseye yapılacak. Daha sonra isterse nakil yoluyla devlet ya da özel okullara geçebilecek. Bence de, bu çalışmalar sonucunda, daha iyi bir tercih dönemi yaşayabiliriz. Tercih döneminde öğrenci sayısının azalması için, önce özel okul ve açık lise kayıtları başlatılacak. Aldığım ön bilgilere göre güzel sanatlar, spor ve askeri liselerin kayıtları da tercih döneminden önce yapılacak. Bu yıl tercih formuna seçenekler konulacak. Özel okula kayıt yaptırdım ya da güzel sanatlar, spor veya askeri liselere kayıt yaptırdım seçeneklerini işaretleyenler tercih yapamayacak. Burada amaç, devlet okullarına özel okullara gidenlerin tercihlerini önlemek. Geçen yıl hem özel, hem de devlet okullarına aynı anda kayıt yaptırıldığı için, sürekli kontenjanlar dolup boşaldı. Ekim sonuna kadar 9'uncu sınıflarda doğru dürüst öğretim yapılamadı. Bence, özel Türk okullarına erken kayıt yaptıranlar, daha düşük puanlı öğrenciler olacak. Puanı biraz iyi olan önce devlet okulunu tercih edecek. Kazanamazlarsa, o zaman özel Türk okullarına gidecekler. Bana göre bu tür okullar ağustosta 9'uncu sınıflarına kayıt alabilir. Sistem velinin kesin karar vermesi üzerine kuruluyor. Karışıklık yüksek puanlı özel yabancı okullarla, devlet liseleri arasında karar verilirken yaşanacak. Kısacası geçen yıl ilk kez uygulanan TEOG masaya yatırıldı. Artısıyla eksisiyle değerlendiriliyor. Bu çalışmaları bir eğitimci olarak destekliyorum. Ancak, bir konu beni tedirgin ediyor. Bol keseden verilen notlar. Biliyorsunuz 6, 7 ve 8'inci sınıf yılsonu başarıları değerlendiriliyor. TEOG gibi sıralama sınavında binde bir puanın dahi çok önemi vardır. Ne yazık ki MEB hâlâ bu konuyu çözemedi. Geçen yıl bir çalışma yapıldı. Hatta bazı okulların, çift karne kullandığı için üzerine gidilecekti. Ancak sonuç alınamadı. Aldığım bilgilere göre, özellikle hakkıyla not veren özel Türk okulları, velilerin gözüne şirin görünmüyor. Bence, TEOG'da yapılan yeni ve doğru düzenlemelerden sonra, zincirin en kırılgan halkası şişirilmiş notlar olacak.
Üniversite adaylarının gireceği YGS ve sınavsız geçiş için başvurular başladı. Adaylar bu yıl ilk kez sınav başvurusunu yaptıktan sonra ücreti yatıracak. Ücret ödeme işlemleri, 20 Ocak'a kadar bankadan ya da internet üzerinden yapılabilecek. Süresi içinde başvurduğu halde sınav ücretini yatırmayan adayların başvurusu tamamlanmamış sayılacak. Adayların, başvuru merkezlerinde oluşabilecek yoğunluğu dikkate alarak, işlemleri sürenin son günlerine bırakmamasında yarar var. Bu yıl ÖSYM doğru bir karar alarak hukuk fakültesinin puan türünü TM2'den, TM3'e çevirdi. Böylece bu puan türünü seçen öğrenciler bundan sonra, Türk dili ve edebiyatını ve coğrafya 1'i ön plana çıkaracak. Daha önceki yıllarda fenciler matematik ve geometri ile öne çıkıyordu. Eğer MF puanı ile bir bölüme giremiyorlarsa, hukuku seçerek Türkçe matematikçilerin önüne geçiyorlardı. Şimdi adalet sağlanmış oldu. Doğal olarak zamanlaması açısından bu değişikliğe itiraz edenler olacak. Bence, ÖSYM doğru karar vererek, dengeyi sağladı. Bir başka değişiklik de TM puanlarının oluşumunda oldu. Bu puan türlerinde geometrinin ağırlıkları yüzde 2 düşürüldü, Türk dili edebiyatının ağırlıkları yüzde 2 artırıldı. Burada da doğru bir işlem yapılmış. Yıllarca Türkçe matematik öğrencileri bu konuda mağdur oldu. Böylece bu grup öğrencilerinin de kazanma oranı artabilecek. Ben olsam, kamu yönetimini ve uluslararası ilişkileri de TM3'e çekerim. ÖSYM, Eylül 2010'dan bu yana kendisine belirlemiş olduğu, sınav adaletine ve sınav güvenliğine odaklanan misyonu çerçevesinde çalışmalarını yürütüyor. Kimseye haksız kazanç sağlamayan ve herkesin emeğini bir emanet olarak görüp onun karşılığını veren bir sınav sistemi oluşturdu. Ve bunu titizlikle uyguluyor. Bu kapsamda son 4 yılda kurumda büyük bir değişim süreci başarıyla gerçekleştirildi. Hem şeffaf, hem de yüzde 100 sınav güvenliği tesis edilerek çok adil bir sınav sistemi kuruldu. Buraya kadar her şey düzenli ve mükemmel gözüküyor. Ancak, yine üniversiteye giriş sorularının, yüzde 20'si açıklanacak. Soruların yayınlanmamasının nedeni, soru sayısının yetersizliği değil. ÖSYM havuzda soru biriktirmek istiyor. Önemli olan doğru bilgi ve beceriyi, doğru ölçecek soruları sağlamak. Madalyonun bir de diğer yüzü var. Sorular TV ve gazetelerde paylaşılmalı. Şimdi 2 milyon kişi internete girmek zorunda. Geçmişte, uzmanların uyarısıyla hatalı sorular iptal ediliyordu. Şimdi bu kontrol mekanizması ortadan kalkmış oluyor. Öğrenciler ne yaptığını göremeyeceği için kendini geliştiremeyecek. Ayrıca soruların yayınlanması şeffaflık açısından önemli. Bu konuda ne yazık ki ÖSYM gibi düşünmüyorum.
Kamuoyunun bazı kesimlerinin, dershanelerden özel okula dönüşüm sürecinde başarısız olunduğuna dönük bir algı operasyonu ve bazı kararları etkilemeye yönelik çalışmaları oldu. Ancak, bu olumsuz düşünce pek işe yaramadı. Dershanelerin özel okula dönüşümü programına başvuran 906 dershaneden, 663'ü programa kabul edildi. Dershanelerin yüzde 60'ı dönüşmek için zihinsel olarak hazır durumda bekliyor. Özel okula dönüşen kurum sayısı 54. Bunların 45'i temel liseye dönüştü. Dershaneler özel okula dönüştürülürken sektörde çalışanların mağduriyetinin engellenmesi için önlemler alındı. Dönüşümü içeren kanunda, dershanelere "hadi sizi kapatıyoruz" denilmedi. Bu kurumların özel okula dönüşebileceği belirtildi. Kısacası, dershanelerin açık kalması için 1 Eylül 2015'e, dönüşümü için de 2019'a kadar süre tanındı. "Süreç başarısız oldu, dönüşmek isteyen dershane sayısının oranı düşük" demek yanlış. Bence tam tersine dönüşüm süreci başarılı oldu. Asıl okula dönüşüm bu yıl içinde olacak. Bunun neresi fiyasko? Bildiğim kadarıyla MEB'in, dönüşümde hiçbir endişesi ve sıkıntısı yok. Dershanelerin dönüşümü sürecine karşı olan bazı kesimler, Anayasa Mahkemesi'nin kararını bekliyor. Karar onlar için olumsuz çıkarsa, AİHM'ye gidecekler. Anayasa Mahkemesi'nin yasayı iptal ettiğini farz edelim. Hukuk devletiyiz, gerekenin yapılacağına inanıyorum. Anayasa Mahkemesi iptal etmezse AİHM'ye de gidebilirler. Ülkemizde tüm hukuk yolları açık. Dershanelerin eğitim sisteminde bir sorun oluşturması gibi etik problemlerin ortadan kaldırılması için bu yola çıkıldı. Bence de, bundan vazgeçilmesi mümkün değil. Elbette hukuki zeminde, bu süreç gerçekleşecek. MEB, seviye belirleme ve tespit sınavları düzenleyerek, öğrenci kaydı yapacak dershanelere ilişkin valiliklere uyarıda bulundu. Dershanelerin öğretim faaliyetlerinin 1 Eylül'de sona ereceğine dikkat çekildi. Öğrenci ve velilerin mağdur edilmemesi amacıyla seviye tespit ve belirleme sınavlarına izin verilmemesi, velilerin ve kamuoyunun bu konuda bilgilendirilmesi istendi. Sistem şu anda sorunsuz işliyor. Ancak, önümüzdeki yıl dershaneler kapatılacak. Gençler üniversiteye giriş sınavlarına nasıl hazırlanacak? Özellikle 11'inci sınıf öğrenci ve velileri bu sorunun yanıtını bekliyor. Bence, MEB'in 2015 üniversiteye hazırlık için bugünden planlama yapmasında yarar var.
Milli Eğitim Bakanlığı, bu yıl TEOG yerleştirmelerinde yaşanan krizi çözmek için özel okullara yeni bir formül uygulayacak. Bu okullara erken kayıt sistemi getirip, kayıt tarihini sınırlayacak. Bir özel okula kayıt yaptıran öğrenci, devlete ancak nakille geçebilecek. Kayıt yaptırdığı, sistemde görüldüğü için devlet okulunu tercih edemeyecek. Geçen yıl hem özel, hem de devlet okullarına aynı anda kayıt yaptırıldığı için, sürekli kontenjanlar dolup boşaldı. Ekim sonuna kadar 9'uncu sınıflarda doğru dürüst öğretim yapılamadı. Sistem velinin kesin karar vermesi üzerine kuruldu. Aileler devlet okulu hakkından vazgeçmek isteyecek mi, bilemiyorum. Eğer öğrenci, iyi bir devlet okulunu kazanabiliyorsa, veli bu hakkını kullanmak ister. Bu durumda kararsız veli uzun süre nakillerle ve kayıtlarla uğraşacak. Bence, bu seçenekte özel Türk okullarına erken kayıt yaptıranlar, daha düşük puanlı öğrenciler olacak. Kaos yüksek puanlı özel yabancı okullarla, devlet liseleri arasında karar verilirken yaşanacak. Erken kayıt önerisi uygulanırsa farklı yöntemleri olan okullar, farklı puanlar oluşturacak. Bu kayıtlar başlamadan önce özel okullar, kendilerine kayıt hakkı kazandıracakları, ön kayıt tarihlerini belirlemeli. Tüm özel okullar aynı tarihte kayıtlara başlayacağı için, devlet liselerinin kontenjanlarında rahatlama olabilir. Veli kararlı ise seçme şansı daha çok olacak; ancak, kararlı değilse de, tercih hakkını kaybetmek istemez. Kayıtlar, özel okullara bir hafta ile kısıtlı olursa karmaşa olabilir. Bence, bu yıl özel okullar kayıt döneminde birlikte hareket etmeyecek. Bu da velilerin aklını iyice karıştıracak. Aldığım duyumlara göre, özel yabancı okullar da ortak karar alamamış. Bazı özel okullar devlet okulları gibi TEOG yerleştirme puanı ile ya da geçen yılki gibi 3 dersten oluşan puana göre öğrenci alacak. Kimisi de başvuru sırasına göre öğrenci almayı düşünüyor. Bakanlık en kısa sürede, özel okulların kayıt isteklerini yanıtlamalı. Özel okullar hangi kayıt yöntemini uygulayacak olursa olsun, bunun onaylandıktan sonra veliye sunulması gerektiğini düşünüyorum. Kısacası hâlâ netlik yok. TEOG tercihi yapmayan öğrencilerin kaydı aynı tarihte açık liseye yapılacak. Bu yıl kayıtlar erkene alınacak. Bakanlık, TEOG yerleştirmelerini aynı tarihe alıp, ikisini birlikte yapmış olacak. MEB'in tüm liselerin kontenjanlarını doldurabilmek için yaptığı çalışmaları takdir ediyorum. Ancak böyle olmaz. Bu sistemde, bence yine boş kontenjanlar kalırken, ayrıca nakil sıkıntıları da yaşanacak. Bu işin doğrusu, devlet liseleri ile özel okulların bir arada olduğu ortak tercih listesidir. Aynen ÖSYM'de olduğu gibi.
İstanbul Kemerburgaz Üniversitesi'nde "Eğitimde Yeni Arayışlar ve Türkiye" başlıklı çalıştay düzenlendi. Eğitim politikalarında yeni arayışlar ve Türkiye'nin geleceği açısından eğitimci kalitesinin önemi ele alındı. Ayrıca, ülkemizde cinsiyet ve eğitim eşitsizliği sorunu, zorunlu eğitimin uzamasının evlilik ve doğuma etkisi ile eğitimin sosyal getirileri gibi konular tartışıldı. Son bölümde ise, ABD'de uygulanan Charter okulları sistemi incelendi. Stanford Üniversitesi'nden, dünyanın önde gelen eğitim ekonomistlerinden Prof. Dr. Eric Hanushek ile eğitim araştırmalarıyla büyük yankılar uyandıran Dr. Macke Raymond ve çeşitli üniversitelerden eğitim profesörleri Türk eğitim sistemini masaya yatırdılar. Değerli dostum, rektör Prof. Dr. Yıldırım Üçtuğ, eğitimin ülkelerin hızlı gelişme ve değişmelerden azami faydayı sağlamak ve olumsuzlukları asgariye indirmek için kullanacağı önemli bir araç olduğunu belirtti. Üçtuğ, "tüm dünyada olduğu gibi ülkemizde de akademik ve pratik çevreler eğitimi tartışıyor. Ülkeler kaynaklarının önemli bölümünü eğitime harcıyor. Daha iyi bir eğitim sistemine sahip olmak için ilk adım okullar arası performans değerlendirmesini sağlamaktır" dedi. Üniversitelerde topluma doğrudan katkı sağlayacak ve eğitim eşitsizliğini aşmaya yönelik çalışmalar yapılması gerektiği üzerinde durdu. Öğretmen ve eğitim kalitesinin ekonomik büyüme üzerindeki etkisine vurgu yapan Eric Hanushek, "Ekonomistler 1990'dan itibaren bazı ülkelerin neden daha fazla büyüdüğünü inceledi. Okullarda elde edilen başarının ekonomik büyüme üzerindeki etkisinde insan sermayesinin önemini biliyoruz. Türkiye'nin eğitim konusunda bir dizi çalışması var ama kaliteyi de aklında tutmalı" şeklinde konuştu. Dershanelerin kapatılmasının ardından Charter Okulu modelinin referans alınabileceği gündeme geldi. Prof. Dr. Haluk Levent konuşmasında, "Charter Okulları'nda bir grup insanın bir arada davranması ona kamusal özellik veriyor. Dershanelerle Charter Okulları arasındaki en büyük farklardan biri, kamusal alan ve kamusal hizmet yapan özel sektörler olarak ikiye ayrılmaları. Eğitim, özel kesim tarafından verilse de kamusal bir hizmet olduğu için devletin katkıda bulunması gerekir. Bir öğretim sistemini okul öncesinden üniversiteye kadar planlamalısınız. Çünkü diğer taraflar bozuksa düzelttiğiniz yerlerin de anlamı olmuyor" ifadelerine yer verdi.
19. Milli Eğitim Şûrası'nda, eğitim sisteminin 4 yıllık rotası belirlendi. Çok önemli tavsiye kararları alındı. Bunların hangisinin ne zaman uygulanacağı ayrı bir çalışma konusu. Bu şûranın daha önce yapılanlardan önemli farkı, gündeminde olmayan ve hazırlık raporlarında belirtilmeyen konuların fazla görüşülmemesi oldu. 179 tavsiye kararı, Genel Kurul'da oylandı. Toplantıya çeşitli kesimlerden 600 kişi katıldı. Bu yıl ilk kez öğrencilere oy hakkı verildi. İlkokul 1, 2 ve 3. sınıflara zorunlu din dersi için tavsiye kararı çıktı. Din dersinin ilkokullar için tartışılmasını doğru bulmuyorum. Bu alanda yeterli sayıda öğretmen yok. Bu tavsiye, karar aşamasında çok iyi değerlendirilmeli. İlkokul 4. sınıftan itibaren, zorunlu Din Kültürü ve Ahlak Bilgisi dersi anayasa hükmü. Bu durumda, konuyu tartışmak anlamsız. Müfredata ek olarak seçmeli farklı din ve mezheplerin okutulduğu dersler konulabilir. İsteyen öğrenci, inancına uygun olanı seçer. Böylece çocuklarımız dini ve manevi değerlerini öğrenebilir. Böyle bir çalışma ile zorunlu Din Kültürü ve Ahlak Bilgisi, dinler hakkında genel bilgilerin ve değerlerin öğretildiği bir derse dönüşebilir. Ben, herkesin inancına saygı duyulması ve o inancın öğretilmesi taraftarıyım. Osmanlıca Türkçesi'nin liselerde zorunlu olması önerildi. Yeni neslin dedelerinin mezar taşlarında ne yazdığını okuyamamaları gerekçe gösterildi. O mezar taşları bu toprakların mührüdür. Bu konuda, kopukluk yaşayan ender ülkelerden biriyiz. Ancak, Osmanlı Türkçesi konuşulan bir dil değil. Dil bilimciler, alfabetik olarak öğrenilmesinin zor olduğunu belirtiyor. Ayrıca, bu ders için öğretmen kadromuz var mı? Bunu da iyi irdelemeliyiz. Bence, sosyal bilimlerde yükseköğretim yapmak isteyen, özellikle de hukuk ya da tarih okuyacaklarda zorunlu ders olması daha doğru olur. Halen sadece sosyal bilimler liselerinde zorunlu olan dersin imam hatiplere de zorunlu olmasına karar verildi. Şûra'da alınan kararlar tavsiye niteliğinde. Tümüne gönül rahatlığıyla "evet, doğru" denmesi kadar, "hayır, yanlış" denmesi de zor. Önemli olan eğitim paydaşlarının şûrada bu konuları gündeme getirmesi ve bunların tavsiye kararına dönüştürülmüş olmasıdır. MEB, kararları hayata geçirmek zorunda değil. Bu kararlar, bakanlığın bundan sonraki uygulamalarında yol gösterici olabilir; daha sonra da Bakanlar Kurulu'nda tartışılacak...
28-30 Kasım arasında Antalya'da "Bireyden İnsana" ilkesi ile "21. Yüzyılda Bir Eğitim Felsefesi Oluşturmak ve Özel Okullar" temalı 1 Eğitim Kongresi yapıldı. Eğitimin felsefesi konusunda MEB tarafından bu kapsamda bir kongrenin ilk kez yapılıyor olması, büyük ilgi gördü. Kongrede, eğitimin felsefi boyutu; estetik, ontoloji ve metafizik, medeniyet, etik, epistemoloji, eğitim politikası, özel öğretim kurumları, kültür ve din cephelerinden tartışıldı. Yapılan sunumlarda, eğitim ve felsefe arasındaki ilişkiyi 21. yüzyılın ihtiyaçlarına göre yeniden kurmak ve kendi insani, coğrafi, kültürel özelliklerimizi oluşturacak olan felsefenin temeli kılmak konusunda bir fikir birliği oluştu. 21. yüzyıla damgasına vurabilecek bir insan modelinin, estetik, düşünsel, duygusal ve değer özelliklerinin neler olması gerektiği konusunda yoğun tartışmalar yaşandı. Özel okulların, eğitim sistemimiz içinde, okul düzleminde yeni bir felsefi yaklaşım oluşturulması konusunda ne tür katkılarının olabileceği masaya yatırıldı. Dünyadaki eğitim felsefesi yaklaşımlarıyla, ülkemizdeki özel okullarda uygulanan felsefi yaklaşımlar karşılaştırıldı. Bu konuda orta ve uzun vadeli çalışmalar yapılması düşünüldü. Sunulan bildirilerde, eğitim felsefesinin derslere yansıması ile ilgili yapılan araştırmalar üzerinde duruldu. Buradan da, nasıl bir insan modeli istendiği tartışılması ön plana çıktı. Eğitim felsefesinin uygulama örneklerine hangi boyutlarda yansıdığı ile ilgili çalıştaylar düzenlendi. Ortak noktası ise birlikte düşünme, diyalog kültürü, karşıt fikirlerin birbiriyle etkileşimini destekleme oldu. Ayrıca yeni yüzyılda ulusal ve uluslararası olmak arasında, eğitim felsefesinin durumunun tartışıldığı bir yuvarlak masa toplantısı yapıldı. Kongrede, eğitimimizin bugünü, dünü ve yarını üzerinde duruldu. Katılımcılar, eğitim felsefemiz üzerinde geniş şekilde konuşma ve tartışma fırsatı buldu. Eğitimde, 21. yüzyılda olması gerekenler tartışılırken, bir yandan da tüm bunlar gerçekleşene kadar, bugünkü çalışmaların devam etmesi gerektiğini göz ardı edemeyiz. Kısacası, bu eğitim kongresinde temelde, "bir eğitim felsefemiz var mı?" sorusuna yanıt arandı. Milli Eğitim Bakanlığı'nın böylesine önemli bir konuyu, ilgili paydaşlarla birlikte değerlendirmesini doğru buluyorum.
Dünyanın en kutsal ve en eski mesleklerinden biri öğretmenliktir. Geçmişte olduğu gibi günümüzde de öğretmenlik, bilginin üretilmesi, geliştirilmesi ve geleceğe aktarılmasında önemli role sahiptir. Milletçe elde ettiğimiz tüm başarılarda, en büyük emek öğretmenlerimizindir. Öğrenciler, öğretmenin elinde şekillenir, olgunlaşır ve hayata hazırlanır. Öğreten ve öğrenen arasında güven ve sevgi ilişkisine dayanan bir meslektir. Öğretmenlik mesleğini, diğer birçok meslekten ayıran en önemli özelliği, malzemesi ve meyvesinin insan olmasıdır. Unutmayalım ki, çocuklarımızı, çağımızın gereklerine ve ihtiyaçlarına cevap verebilen, milli ve manevi değerleri benimseyip özümsemiş, fertler olarak yetiştirmek, öğretmenlerimizin olduğu kadar hepimizin ortak sorumluluğudur. Kariyer.net'ten aldığım bilgilere göre, öğretmen adaylarının %70'i üniversiteden mezun olduktan sonra yüksek lisans ve doktora programlarına devam etmiyor. Adayların özgeçmişleri incelendiğinde, İngilizce ve Matematik branş öğretmenlerinin özellikle özel sektördeki ilanlara başvurduğu görülüyor. Anaokulu ve sınıf öğretmenleri de özel sektördeki iş ilanlarını yakından takip ediyor. Atanamayan veya özel sektördeki kurumlarda çalışmak isteyen öğretmenler özellikle kıyı kentlerinde iş arıyor. Kadın meslekleri arasında görülen öğretmenlik, ülkemizde de ağırlıklı olarak kadınlar tarafından tercih ediliyor. Öğretmenlik bölümünden mezun adaylar, özel eğitim sektöründe iş aramaya devam etse de, rehberlik- psikolojik danışmanlık ve halkla ilişkiler bölümlerine de yöneliyor. Öğretmenlik mezunlarının en çok başvurduğu pozisyonlar arasında satış danışmanlığı ve çağrı merkezi müşteri temsilciliği de bulunuyor. Diğer yandan bankacılık, perakende ve yapı sektörleri de öğretmenlerin başvurduğu sektörler sıralamasında ilk üçte yer alıyor. Öğretmenlerimizin, ülkemizin dört bir yanında nasıl fedakârca görev yaptığını görüyoruz. Geleceğimizin teminatı olan sevgili çocuklarımızın eğitimi uğruna verdikleri emekleri büyük takdirle izliyoruz. Öğretmenlerimizi manen ve maddeten hak ettikleri noktaya getirmek, bu ülkenin görevidir.
Cumhurbaşkanı Tayyip Erdoğan, YÖK Başkanlığı'na Prof. Dr. Yekta Saraç'ı atadı. Saraç, YÖK'ün en tecrübeli akademisyenleri arasında yer alıyor. Kurumdaki çalışmaları sırasında üniversitelerle iyi ilişkiler sürdürdü. Saraç, Erdoğan'ın da saygı duyduğu isimlerden olan hadis âlimlerinden Muhammed Emin Saraç'ın oğlu. Basılı sekiz kitabı ve pek çok dergide yayınlanan alanı ile ilgili makaleleri mevcut. Saraç'ın uzmanlık alanları arasında eski Türk edebiyatı, metin şerhi ve belagat- retorik yer alıyor. YÖK'ün tecrübeli ismi Saraç, 2005- 2006'da KKTC Doğu Akdeniz Üniversitesi'nde görev yaptığı sırada Ekim 2005'te YÖK Genel Kurul üyeliğine seçildi. Saraç, Ekim 2010'da da ikinci defa YÖK üyeliğine atandı. Mart 2008'den itibaren YÖK Yürütme Kurulu üyesi ve Ocak 2010'dan itibaren ise YÖK Başkan Vekilliği görevini yürüttü. Kısacası, YÖK için doğru bir isim. Bir eğitimci gözüyle, yeni başkanın satır başlarını sizinle paylaşmak istiyorum. Yeni başkana göre, YÖK kaldırılmamalı; küçülmeli, verimli bir yapıya bürünmeli. Hantal yapısından kurtarılmalı ve yetkileri kısıtlanmalı. Üniversite hocalarının, toplumsal meselelerde fikir açıklamalarını istiyor. Susturuldukları fikrine katılmıyor. Ancak isteksiz olduklarını da görüyor. YÖK'ün üniversitelere elini uzatması gerektiğini savunuyor. Yükseköğretimde bir karar alınırken, çok ve detaylı düşünülmesine taraftar. Bu yüzden, yıllardır reform kelimesi yerine, yeniden yapılanma tabirini kullanıyor. Üniversitelerin sorunlarının farkında. Bunları kısa zamanda çözmeyi planlıyor. Bence, üniversiteye giriş sınavı yenilenmeli. Burada öğrencinin bilgisi değerlendirilirken spor, sanat ve sosyal yaşam projeleri göz önünde tutulmalı. Kontenjan politikası gözden geçirilmeli. Devlet ve vakıf üniversitelerinin istekleri, günün şartlarına göre değerlendirilmeli. Öğrenciler istediği bölümlerde okumalı. Bunun için yeniden üniversitelere yerleştirme düzenlemesi yapılmalı. YÖK'te girdi ve çıktı aynı kurulca yapılıyor. Bu yanlış. Paydaşlardan bir kalite kurulu kurulmalı. Bazı vakıf üniversitelerinin ticarileştiğine yönelik eleştiriler var. Özellikle bunu tercih dönemlerinde duyuyorum. Kısa yoldan iş bulma ve bitiricilik ön plana çıkıyor. Kısacası, yeni Başkan Saraç'ı bir eğitimci olarak, birikimlerinden dolayı tasvip ediyorum. Ayrıca, zamanla YÖK'e yeni bir çehre de kazandıracağına inanıyorum.
2014-2018 döneminde büyükşehirlerde servis araçları kapasite, güzergâh ve araç teknolojileri açısından yeniden değerlendirilecek. Öncelikle mevcut raylı sistem hatları üzerindeki işyerleri, üniversite ve okullarda semt servisi uygulaması zamanla kaldırılacak. Yolcuların yüksek kapasiteli toplu taşıma sistemlerine yönlendirilmesi için tedbirler alınacak. Servis kullanan öğrenci, işçi, memurlara toplu taşıma bileti veya kartlarının ücretsiz ya da indirimli verilmesi uygulaması getirilecek. Ancak, Başbakan Yardımcısı Ali Babacan, okul servislerinin, bu ortamda hemen kalkmayacağını belirtti. Bu konuda, Babacan'ın verdiği bilgileri sizinle paylaşmak istiyorum. Hükümet, bir şehirde A noktasından B noktasına milyarlarca liralık metro yatırımı yaptı. Aynı hattan servis de geçiyor. Artık o servise ihtiyaç yok. Metroyla gitmek mümkün. Metronun ulaşamadığı noktalarda servis devam edecek. Öğrencilerin servisleri konusunda taviz verilmeyecek. Ancak, kamu kuruluşu personeli metro hattı üzerinde servis kullanıyorsa, bu hatta servis kaldırılacak. Hatlar tek tek incelenecek. Kimse mağdur edilmeyecek. Türkiye büyüyor. Öğrencilerin sayısı çoğalıyor. Kamu personel alıyor. Özel sektörde çalışanların sayısı artıyor. Bu ortamda servis ihtiyacı var. Ne servisçiler ne de okula gidenler mağdur olacak. Hat, hat mahalle, mahalle analiz edilip bu çalışma yapılacak. Hükümetin servislerin kaldırılması planından dolayı endişe duymayalım. Bunlar konulmuş hedeflerdir. Servis İstanbul gibi bir kent için ayıptır. Ne yazık ki, toplu taşıma şu anda yaygın değil. Eğer, oturmalı olarak çalışacak bir metro ağı yapılırsa, o zaman bu uygulama gerçekleşebilir. Bence, kademeli olarak servis taşımacılığında azalma olabilir. Zaten, 2023 Ulaşım Mastır Planı'na uygun olarak servis taşımacılığının kademeli olarak azaltılması planlanmıştı. Hemen yarın servis araçları kalkacak, öğrenciler ve kamu kuruluşlarında çalışanlar mağdur olacak gibi bir durum yok. Sistemin hayata geçmesi için zamana ihtiyaç var. En son okul servisleri olmak üzere belediyelerce birtakım idari ve teknik düzenlemeler yapılacak. Açıklanan öncelikli dönüşüm programları eylem planları kapsamındaki 417 eylemin içinden cımbızla "öğrenci servisleri kalkıyor" cümlesini çekerek, kamuoyunun aklını karıştırmak, bence yanlış.
Milli Eğitim Bakanlığı'na (MEB), Öğretmen, Atama ve Yer Değiştirme Yönetmeliği taslağına ilişkin 2 binin üzerinde görüş geldi. Bakan Avcı, göreve başladıktan bu yana demokratik katılım sağlamak amacıyla, yapılan yönetmelikleri kamuoyuyla paylaşıyor ve tartışmaya açıyor. Şu anda kamuoyunun bildiği taslak, yönetmeliğin son şekli değil. Değerlendirmelerin çoğu olumlu gözüküyor. Ancak 8 yıl aynı kurumda bulunan öğretmenlerin yer değiştirmesi ile özel sektörde çalışan eşlerin kesintisiz 3 yıl sigortalı olması yönündeki düzenlemelere bazı eleştiriler var. MEB, eksiklik olan konularda da sunulan önerileri dikkate alacak. Bazı kesimlerde taslakta yer alan rotasyona ilişkin, sürgün ve kıyım ifadeleri kullanıldı. Bence bunlar MEB'e büyük haksızlık. Son atamalarla Türkiye genelindeki öğretmen doluluk oranı yüzde 88'lere ulaştı. Yüzde 12'lik bir boşluk var. Adana'da yüzde 87, Ankara'da yüzde 98, Aydın'da yüzde 96, Balıkesir'de yüzde 95, Kırşehir'de yüzde 102, Konya'da yüzde 92, Malatya'da yüzde 100. Bazı bölgelerde 15 yılın üzerinde çok öğretmenimiz var. Ancak, kırsal kesimden, il merkezine gelecek öğretmenlere yer bulunamıyor. Bence eşitliğin sağlanabilmesi için, bir değişim ve dönüşüm olması gerekiyor. Öğretmenin, başka bir okula gitmesi sürgün olarak algılanmamalı. Bu konuda ciddi bir rotasyona ihtiyaç var. Bu olmadığı için de norm fazlası bekleyen binlerce öğretmenimiz mevcut. MEB, eğitimin niteliğini ve okulların dinamizmini düşünmek zorundadır. Taslakta, rotasyon için 8 yıl şartı var. Gelen görüşler ise, 10 -12 yıl üzerinde yoğunlaşıyor. Gördüğüm kadarıyla bu konu MEB'de bir kez daha tartışılacak. 10, 15 yıl hatta bazı yerlerde 20 yıl aynı okulda bulunan öğretmenler bulunuyor. Öğretmenin birikimini başka bir okula taşıması, hem kendisini yeniler, hem de o okuldaki öğrencilere bir dinamizm katar. Ülkemizin gerçeklerini de görmek gerekiyor. Hiçbir aile çocuğu okula başladığında 4 yıl sonra, öğretmenin 4 defa değişmesini arzu etmez. Burada, MEB'in yapmak istediği, eğitimin temel ilkelerine yönelik politikaları belirlemektir. Kısacası, problemleri ortadan kaldırmaktır. Bunun için bu taslak kamuoyuna sunuldu. 2 binin üzerinde de görüş geldi. MEB'in, bu görüşler çerçevesinde yeniden bir değerlendirme yapacağını düşünüyorum.
MEB doğru bir kararla, dershaneleri kapattı. Lise ve üniversiteye girişte öğrenciler bu kurumları seçiyordu. Önceleri yalnızca sınavlara hazırlık yapan dershaneler, bir süre sonra okulların önüne geçmeye başladı. Okullar öğrenciyi hayata hazırlar. Ne yazık ki ülkemizde her şey sınava dayalı olunca, okullar önemini kaybetti. Bu son derece yanlıştır. Ayrıca şunu sakın göz ardı etmeyin, gençlerin sınav başarılarında okullardaki öğretmenlerinin payı çok büyüktür. Dershaneler için kapatma kararı alındığında, aklında birçok soru olanlardan biri de bendim. Hatta bu kararı eleştirdim. Ancak zamanla, MEB'in konuyla ilgili çalışmaları ve uygulamaları benim gibi düşünenleri rahatlattı. Bir de üniversiteye giriş, liseye giriş gibi okul merkezli olarak değişirse, ortada pek problem kalmayacak. Dershanelerin Eylül 2015'te kapanacak olmasıyla öğrencilerin "takviye ders" ihtiyacını, okullarda ücretsiz kurslarda karşılama kararı alan bakanlık, öğretmen açığını da ücretli öğretmenle karşılayacak. Bir kurs en az, dönemlik 36 saat, yıllık 72 saat olacak. Kurslar hafta sonu olduğu gibi, yarıyıl ve yaz tatilinde de yapılacak. Hafta sonu kursları günde en çok 8 saat olacak. Hafta içi kurslar saat 22.00'ye kadar olabilecek. Kurs açmak için gereken öğrenci sayısı ise 10. Hangi derslerden kurs açılacağını talep belirleyecek. Veli ve öğrenci öğretmenini seçebilecek. Kurslarda da tıpkı dershanelerdeki gibi dönem başında yapılacak seviye tespit sınavıyla öğrenciler gruplandırılacak. Öğrencinin bilgi ve becerisini ölçmek için her ay değerlendirme yapılacak. Eksik görülen konular tekrarlanacak. Öğrencinin kursa devam zorunluluğu var. Kursta disiplini bozan öğrenciye o sınıf kademesinin mevzuatına göre işlem yapılacak. Okullar, görevlendirme yoluyla başka okuldan öğretmen transfer edebilecek. Bu transfer akademisyenleri de kapsayacak. Destekleyici kurslarda, sınavlara hazırlık adı altında test çözme gibi bir şey yapılmayacak. Bir üst öğretim kurumuna hazırlanma içerikli bir şey olmayacak. Ana kaynak da ders kitapları olacak. Kurslar öğrencinin eksik olduğu konularda yoğunlaşacak. Sistem şu anda sorunsuz olarak işliyor. Ancak, önümüzdeki yıl dershaneler kapatılacak. Gençler üniversiteye giriş sınavlarına nasıl hazırlanacak? Özellikle 11'inci sınıf öğrenci ve velileri bu sorunun yanıtını bekliyor. Bence, MEB'in 2015 üniversiteye hazırlık için bugünden planlama yapmasında yarar var.
Milli Eğitim Bakanlığı, Suriye'de Esad rejimi ile muhalifler arasında yaklaşık 2 yıldır süren savaştan kaçan binlerce ailenin çocuklarının eğitimi için bir dizi düzenleme yaptı. Suriyeli öğrencilere yönelik eğitim öğretim faaliyetlerinin amacı ülkelerinde ara verdikleri eğitimlerini telafi etmek. Bu konuda öğretmen ihtiyacı öncelikle norm fazlası öğretmenlerden karşılanacak. Yeterli olmaması halinde şartları uygun ve tercihen Arapça bilen kişiler ders ücreti karşılığı görevlendirilecek. Uygulanacak programın içeriği MEB kontrolünde, Suriye Ulusal Koalisyonu Yüksek Eğitim Komisyonu'nca hazırlanacak. Temel yaşam becerileri, moral eğitim, genel kültür, sosyal beceriler gibi konularda zenginleştirilerek işlenecek. Türkçe öğrenmek isteyen her yaş grubundan Suriyeliye kurs açılacak. Ülkemizde 150 bin Suriyeli öğrenci eğitim görüyor. 70 bin öğrenci 11 ilde kurulmuş kamplardaki okullarda eğitimini sürdürüyor. 71 bin 500 öğrenci ise değişik illerimizde, belediyeler, valilikler ve sivil toplum kuruluşlarınca organize edilen okullarda eğitim görüyor. Bu çocuklara kamplardaki okullarda Suriye'den gelen öğretmenler Suriye müfredatına göre eğitim veriyor. Suriyeli öğrenciler, 12'nci sınıfı bitirdikten sonra olgunluk sınavını başardıkları takdirde lise mezunu olacak. Kontenjan dahilinde üniversitelerimize de kabul edilebiliyorlar. YÖK'ten, Çukurova, G.Antep, Harran, Kilis 7 Aralık, Mustafa Kemal, Mersin, Osmaniye Korkut Ata üniversitelerinin rektörlüklerine gönderilen yazıda, Türkiye'ye sığınan Suriyeli mültecilerle Suriye'de eğitim görmekteyken ön lisans, lisans ve yüksek lisans eğitimlerine ara vermek zorunda kalan Türk öğrencilere devam hakkı tanındı. YÖK, yayımladığı genelge ile Suriye sınırındaki illerde bulunan 7 üniversitenin, Suriyeli mültecileri "özel öğrenci" statüsünde kaydetmesine olanak tanıdı. Genelgeye göre, mülteciler hiçbir belge göstermeden, yalnızca "beyanla" üniversitelere kayıt olabilecek. Bunun dışında 1'inci sınıftan itibaren bu okulların hepsinde haftada 5 saat zorunlu Türkçe dersi veriliyor. Dolayısıyla 150 bin civarındaki Suriye'den gelen misafirlerimizin çocukları aynı zamanda Türkçe de öğreniyorlar. Bence, uluslararası camianın da bu konuda elini taşın altına koyması gerekiyor. Ne yazık ki bugüne kadar UNICEF'in sınırlı katkıları dışında, uluslararası camianın bu konularda ciddi katkısı olmadı. Kısacası, Türkiye, eğitim konusunda kendisine düşeni fazlasıyla yapıyor.
Uyuşturucu, insanlığı özellikle de gençleri ve çocukları ciddi manada tehdit ediyor. Dünyada 180 milyon insan uyuşturucu kullanıyor. Bunların 75 milyonu bağımlı. Her yıl yaklaşık 2 trilyon dolarlık maddi kayıp yaşanıyor. Nüfusumuzun yüzde 2.7'si yasadışı madde kullanıyor. Bu oran dünya ortalamasının çok altında. Ancak, ülkemizde de hızlı bir artış var. Çıkarılan yeni yasalarla bu oranın daha da aşağıya çekileceğine inanıyorum. Yasadışı madde kullanımının birçok sebebi var. Son yüzyıl içinde dünya büyük bir değişim yaşadı ve bu sürüyor. Uyuşturucunun manevi değerleri yok ettiğini görüyoruz. Ahlak ve hoşgörü gibi kavramlar, maddiyat karşısında büyük erozyona uğruyor. Manevi değerler yok olmaya başlıyor. Başta Yeşilay olmak üzere tüm sivil toplum kuruluşlarımız bu illetten gençliğimizi uzaklaştırmaya çalışmalı. Bağımlılıkla mücadele tek bir kurumun işi değil. Kamu, özel sektör ve sivil toplum gibi birçok paydaşın ortak çabası gerekiyor. Özellikle de, okullarımızda bu konuyla ilgili bilinçlendirmeye önem vermeliyiz. Bence, uyuşturucu ile mücadele programını müfredata dâhil etmemiz gerekiyor. Uyuşturucu politikalarını desteklememiz lazım. Bağımlılığın şiddeti alınan maddeye göre değil, duygu değişimine bağlı olarak artıyor. Toplumda yetişkinler madde kullanıcılarının maddeye kendi isteğiyle başladığını düşünüyor. Halbuki travmayla baş etme amacıyla maddeye başlanıyor, kimse eğlence için madde kullanmıyor. Yeşilay'ın, Türkiye Bağımlılıkla Mücadele Eğitim Programı (TBM) yılsonuna kadar tüm Türkiye'ye yayılacak. Yaklaşık 20 milyon öğrenciye ulaşması hedefleniyor. Uyuşturucu İle Mücadele Acil Eylem Planı'na Yeşilay'ın katkısı çok fazla. Yüzde 2.7 olan uyuşturucu kullanımı ve tanışıklık oranının, kısa vadede yüzde 1-1.5 seviyelerine, uzun vadede ise yüzde yarım seviyelerine çekilmesi hedefleniyor. Gençlerimizi bu modern vebadan uzak tutmalıyız.
Milli Eğitim'e bağlı okullarda kılık ve kıyafet yönetmeliği değiştirildi. Yeni yönetmelikte, "okullarda öğrencinin yüzü açık bulunur. Siyasi sembol içeren simge, şekil ve yazıların yer aldığı fular, bere, şapka, çanta ve benzeri materyalleri kullanamaz. Saç boyama, vücuda dövme ve makyaj yapamaz, piercing takamaz, bıyık ve sakal bırakamaz. Okul öncesi eğitim kurumlarında ve ilkokullarda, okul içinde baş açık bulunur" maddeleri yer aldı. Böylece başörtüsü ortaokul ve lisede serbest oldu. Özellikle bazı kız öğrencilerimizin bu değişikliği hasretle beklediğini biliyorum. 30 Eylül'deki demokratikleşme paketinden sonra, bu değişiklik ihtiyaç haline gelmişti. Hükümetin başörtüsünü ortaöğretimde serbest bırakma kararının ardından, bu konudaki ilk kamuoyu anketini Mak Danışmanlık yaptı. Ankete göre halkın yüzde 61'i ortaöğretimde başörtüsü serbestisini olumlu buluyor. "Ortaöğretimde başörtüsüne evet" diyenlerin oranı AK Parti seçmeninde yüzde 98'e kadar çıkıyor. CHP seçmeninin yüzde 8'i "Bizce başörtüsünün ortaöğretimde de serbest olmasında mahzur yok" derken, ana muhalefet seçmeninde "hayır" diyenlerin oranı yüzde 75. MHP'li olduğunu beyan edenlerin yüzde 91'i düzenlemeye olumlu yaklaşırken, HDP seçmeninin yüzde 88 oranında evet demesi dikkat çekiyor. Bu değişiklik, özgürlükler bağlamında olumlu. Zaten yönetmelikte derse ve okula bağlı bir özgürlük anlayışı vardı. Seçmeli Kuran-ı Kerim dersinde baş örtülebiliyor, diğer derslerde ise açılıyordu. İmam hatipte kız öğrenciler başörtüsü takabiliyordu. Ancak diğer liselerde takılamıyordu. Bence, derse ve okula göre özgürlük olmamalı. Bu uygulama, bu yüzden olumlu. Başını örten ya da örtmeyen çocuklara mahalle baskısı olacağını da zannetmiyorum. Veliler, çocuklarını düşünceleri ve yaşam tarzlarına göre yetiştirme hakkında sahip. Ancak, veli karar alırken de çocukların isteklerini göz önünde tutmalı. Çocuklar devletin değil, ailelerindir. Devletin görevi kıyafetle ilgili olumsuz düzenlemeler yapmak değildir. Bu düzenlemeler, bence doğru bir adım. İsteyen başörtüsü takar, istemeyen de takmaz. Aileler çocukları için kendilerine yakışanı yapsın. Zoraki işler çocuğun gelişiminde, telafisi olamayacak tahribatlar oluşturabilir. Genel toplumsal ahlaki kurallar çerçevesinde serbestlikten yanayım. Başörtüsü tartışma konusu olmaktan çıkmalı, dini değerlerimiz istismar edilmemeli. Kısacası, herkes birbirinin inancına, yaşam tarzına, örf ve âdetine saygı duymalı.
Üniversiteye yerleşemeyenler için ikinci bir fırsat sunan, ek yerleştirme süreci yarın bitiyor. Üniversite adaylarının, üniversiteli olabilmesi için yeni bir ümit ortaya çıktı. Bu ek yerleştirmeden, 2014 ÖSYS sonuçlarına göre 4 yıllık fakülteler ya da 2 yıllık meslek yüksekokullarından herhangi bir yeri kazanan öğrenciler, kayıt yaptırsın ya da yaptırmasın, yararlanamayacak. Açık öğretim fakültesinin kontenjansız bölümünü kazandıysanız tercih şansına sahipsiniz. Ayrıca özel yetenek sınavı ile bir yere yerleştirildiyseniz buraya yerleşenler de arzu ederlerse ek yerleştirmeden rahatlıkla yararlanma şansına sahip olacak. İlk yerleştirmede tercih ettiği programa yerleşemeyen bir adayın, ek yerleştirmede de bu programa yerleşmesi mümkün değil. Eğer adayın ilk yerleştirmede puanı yetseydi, zaten bu bölüme girmiş olacaktı. Aday puanı yetmediği için bu bölüme giremiyor. Çünkü kurallardan biri de şu: Ek yerleştirmede tercih ettiğiniz bölümün puanına eşit ya da üstünde puan almanız gerekiyor. Bu yüzden adayın ilk tercihte seçtiği yerleri tekrar seçme şansı yok. Eğer, bölümün puanı yoksa, ilgili puan türünde barajı aşan herkes burayı tercih edebilir. Ek yerleştirmede adaylar, isteklerine göre tercih yapacak. 30 tercih hakları var. En çok istediklerini yukarıya yazarak tercihlerini sıralayacaklar. Önemli olan istek sırası. Burada bir puan ya da başarı sırası söz konusu değil. Kılavuzu doğru inceleyin. Üniversite ve bölüm seçiminizle ilgili iyi düşünün. Akademik mesleklerin sizden beklediği karakteristik özelliklere ve kendi gerçeklerinizin farkına vararak seçiminizi yapın. Ek yerleştirme de olsa, bir bölüme yerleştiğinizde, önümüzdeki yıl ortaöğretim başarı puanınız yarı yarıya düşecek. Ek yerleştirme ile kaydolan öğrenciler diğer öğrencilerin gerisinde kalmayacak. Vakıf ve devlet üniversiteleri bununla ilgili tedbirlerini zaten aldı. Ek yerleştirme ile üniversiteyi kazanan öğrenciler hemen uyum programına tabi tutulacak. Daha önce eğitime başlayan öğrenciler ile çok kısa sürede eşit duruma gelecekler. Bununla ilgili paniklemeye gerek yok. Ayrıca, yine ek yerleştirme ile üniversiteyi kazanan öğrenciler yurtlardan da yararlanabilecek. Bu yıl, ek yerleştirmede yeni programlar açılmadı. Sadece merkezi yerleştirmede boş kalan kontenjanlara yerleştirme yapılacak. Adaylar üniversiteye girmek istiyor ve şartları da uyuyorsa, ek yerleştirmeden yararlanıp bu yıl üniversiteli olsunlar. Çünkü gelecek yıl neler olacağı belli değil. Belki bu yılki puanı seneye arayabilirler. Kısacası, şartlarınız uyuyorsa üniversiteli olmak için son fırsatı iyi değerlendirin. Sonra keşke demeyin.
Üniversite yerleştirme sonuçlarına göre, ilk yerleştirmede bir programa yerleşemeyen öğrenciler için son bir şans daha var: Ek yerleştirme. Bu sene tercih yapan 1 milyon 239 bin 761 adaydan 118 bini açık öğretime olmak üzere 922 bin 275'i bir yükseköğretim programına yerleşti. 317 bin aday ise açıkta kaldı. Üniversitelerde ise 30 bin 684'ü lisans, 28 bin 328'i de ön lisans olmak üzere toplam 59 bin 12 kontenjan boş kaldı. Bu 59 bin kontenjanın, 21 bini vakıf üniversitelerinde. İlk yerleştirmede fırsat bulamayan adaylar bu kontenjanlara başvurabilir. Bundan on yıl önce vakıf üniversitelerine sadece sınırlı sayıda aileler çocuklarını gönderebiliyorlardı. Kontenjanları azdı, burs imkânları düşüktü. Tümü iki büyük şehirde toplanmış gibiydi. Bugün ise vakıf üniversiteleri pek çok veli tarafından rahatlıkla tercih edilebilir hale geldi. Sayıları ve kontenjanları çoğaldı, öğrencilere sunabildikleri burs imkânları arttı. Eskiden sadece yüzde 100 burs imkânı vardı. Üniversitenin toplam gelirleri içinde yüzde 10 oranında kalıyordu bu burslar. Bugün ise yüzde 25 -50 -75 -100 burs imkânları ile vakıf üniversitelerinin verdiği burslar toplam bütçelerinin yüzde 30'nu çoktan aşmış durumda. Bu da üniversite adaylarının vakıf üniversitelerini daha çok tercih etmesini sağlıyor. Şunu rahatlıkla söyleyebilirim. İlk yerleştirmede bir programa yerleşemeyen adaylar için, ek yerleştirmede yaşadığı şehirde bir vakıf üniversitesine yüzde 25 bursla bile olsa yerleşmek önemli. Bir yıl daha dershaneye gidip, belki bir sene sonra şehir dışına bir devlet üniversitesine girmeyi hak kazanmaktan daha ekonomik bir çözüm. Bir kere ikinci çözümü tercih ettiğinizde bir sene kaybedeceksiniz. Şehir dışında barınma, ulaşım masraflarını yabana atmayın. Eğer ki hesabınız oturduğunuz şehirde bir vakıf üniversitesini tercih etmeyi ve bir sene kaybetmemeyi avantajlı gösteriyorsa, tereddütsüz, vakıf üniversitelerinin ek yerleştirme kontenjanlarını incelemenizi öneririm. Bu yıl herhangi bir yükseköğretim kurumunu kazanan aday, kayıt yaptırsın yaptırmasın ek yerleştirmeden yararlanamayacak. Ek yerleştirmede bir bölümü seçerken puanınız o bölümün taban puanına eşit ya da yüksek olmalı. Bu yıl üniversiteler ek yerleştirmede yeni program açamayacak. Sadece merkezi yerleşmede boş kalan kontenjanlarına yerleştirme yapacak. Ek yerleştirmenin tercih dönemi 15-19 Eylül, sonuçları 25 Eylül, kayıtları ise 29 Eylül- 3 Ekim arasında gerçekleşecek. Sevgili üniversite adayları, Ek yerleştirme dönemini kaçırmamanızda yarar var.
Mayısın son haftasıydı, Bakan Avcı başkanlığında bir toplantı yapıldı. Toplantının başlıca konusu TEOG'du. Bakanlığın üst düzey yetkilileri sınav ve tercih sistemini anlattılar; sonra da eğitim yazarlarının sorularını yanıtladılar. O günkü tablo, yaşanan olumsuzlukları yansıtıyordu. Ben özellikle, tercih kılavuzunda okulların başarı sırası olmasının gerektiğini anlattım. Yeni bir tercih sistemine ihtiyaç olmadığını, ÖSYM'den örnek alınabileceğini vurguladım. Bu tercih sistemiyle yüksek puanlı okulların boş kalabileceğinin altını çizdim. Ayrıca bu yanlış nakil işlemiyle yüksek ve düşük puanlı öğrencinin bir araya gelmesinin sakıncalarını izah ettim. Bu sistemde öğrenci hem devlete, hem de özel okullara kayıt yaptıracağı için suni boşluklar olacağı o günden belliydi. Veli ve öğrenci kargaşa yaşamasın diye uyarıda bulundum. Söylediklerimin çıkmasına sevinmiyorum. Tersine çok üzülüyorum. Veli ve öğrencilerimiz, bu sıkıntıları hak etmiyor. TEOG'ta ikinci nakil dönemi başladı. Devlet liselerinde yaklaşık 14 bin boş kontenjan oluştu; 5 bine yakını İstanbul'da. İkinci nakil döneminde, bu açıklar dolacak. Ancak, çok daha fazlası ortaya çıkabilecek. Çünkü ikinci kayıt döneminde, özel okullara ilk nakil döneminden daha fazla kayma bekleniyor. Veliler panik içinde, okulların puanları yükselir mi, düşer mi sorusuna yanıt arıyor. Mutlaka puanınıza yakın okullara nakil başvurusu yapın. En üstlerdeki birkaç okul dışında puan düşmesi bekliyorum. Ne yazık ki, kazananların çoğu mutsuz. Çünkü geçen yılın yüzdelik dilimlerine yakın tercih yaptıklarından, hayal ettikleri okulların altındaki yerleri kazandılar. Bu yüzden de umutlarını nakillere bağladılar. Velilerin, boş kontenjanları büyük titizlikle takip etmesi gerekiyor. Kısacası, nakiller ekime kadar sürer. Anadolu ve fen liselerinde kontenjanların boş kalmasının bir nedeni hatalı yerleştirme sistemiyse bir başka nedeni de özel okullara kaydolan öğrencilerin devletten kaydını sildirmemesi. Bunun böyle olacağı ilk günden belliydi. Özel okula da kayıtlı bu öğrencilerden bazıları devlet liselerinde, "belki daha iyi bir okula sıram gelir" diye bekliyor. Bunların yüzünden, Anadolu ve fen liselerinin yedek listelerinde bekleyenlere bir türlü sıra gelemiyor. TEOG kaosu özellere yaradı. Devlet liselerinde nakil karmaşası sürerken, özel okullara talep arttı. Ülkemizin en gözde devlet liselerinde dahi kontenjan boşluğu var. Bence, MEB bu konuda bir çözüm üretmeli. Çocuklarımızı mağdur etmemeliyiz. Binlerce aile yıllardır çocukları bu okullara girsin diye maddi, manevi fedakârlık yapıyor. Kısacası, öğrenci var, okul kontenjanları boş.
Milli Eğitim Bakanlığı (MEB) bu yıldan itibaren özel okullardan hizmet satın alacak. Böylece, bu okullardaki boş kontenjanlar dolacak. Ayrıca devletin üzerinden ekonomik bir yük kalkacak. MEB, bir öğrenciye yaptığı harcamayı burs olarak verecek. Bu da devlet okullarında kontenjan rahatlığı getirecek. MEB'in özel okullardan hizmet almasını doğru buluyorum. Bu fikir yıllar önce Hüseyin Çelik, bakan olduğunda gündeme gelmişti. Ancak zamanın Cumhurbaşkanı Ahmet Necdet Sezer öneriyi, bazı okullar daha çok yararlanacağı düşüncesiyle reddetti. Bence doğru bir karar değildi. Çünkü o günlerde MEB hizmet satın alabilseydi, bugün özel okullarımızın durumu çok farklı olurdu. Bu konuda Bakanlık doğru adım atıyor. Teşvik burslarından, okul öncesinden liseye kadar 250 bin çocuğumuz yararlanacak. Doğal olarak bursla okuyacak öğrenciler puanla belirlenecek. Özel eğitim ve desteğinde şu ölçütler dikkate alınacak: Yörenin kalkınmada öncelik derecesi ve gelişmişlik durumu, öğrencinin ailesinin gelir düzeyi, eğitim bölgesinin öğrenci sayısı, desteklenen öğrenci ve öğrencinin gideceği başarı seviyeleriyle, öncelikli öğrenciler... Sonuçta, bundan asgari kontenjanını doldurabilen özel okullar yararlanabilecek. Öğrenciler 15 okul tercih edebilecek. Her yenilikte olduğu gibi, bu konuda da hemen itirazlar başladı. Destek bursları şu an devlet okullarından özel okula geçmek isteyen öğrencileri kapsıyor. Bazı eğitimciler bunun doğru olmadığını, mevcut tüm öğrencilerin de yararlanmasını istiyor. Tamam doğru bir düşünce. Ancak biraz sabırlı olmalıyız; bu ilk adım. Sonuçta artısını, eksisini görelim, ona göre sınırlar genişleyebilir. Bu ilk adım bile başarıdır. Şu anda özel okullarda okuyan öğrencilere de, bu hakkın zaman içinde verilmesini, eşitlik ilkeleri açısından istiyorum. Kısacası, sonraki adımlarda bunun da gerçekleşeceğine inanıyorum. Eğer ileride, KDV de sıfırlanırsa, özel okullar veli için daha cazip hale gelebilir. Özel okullarda okuyacak 250 bin öğrenciye verilecek 2500-3500 TL destekte aslan payını 78 bin öğrenciyle İstanbul alacak. En az destek ise 146 kişiyle Artvin'e... Başvuru süresi velilerin isteği doğrultusunda 25 Ağustos'a uzatıldı. Başvuran okulların içinde, yıllık ücretleri 30 ile 50 bin TL arasında değişen kolejlerin adını göremedim. Çoğunlukla üst düzey gelir grubu ailelerin çocuklarının okuduğu bu okullar destek bursu için başvurmuyor. Gerektiğinde nezaket kuralları çerçevesinde Bakan Nabi Avcı'yı eleştiriyorum. Velilerin de bu teşvik burslarından faydalanmasını diliyorum.
Temel Eğitimden Ortaöğretime Geçiş (TEOG) sisteminde puanı A listesindeki okullara yetmeyenlerin, B listesin de imam hatip liselerine gitmek zorunda kalacağı iddia ediliyor. A listesindeki okulları kazanamayan öğrenciler tedirgin. Eğitimcilerin bir bölümü, öğrenciler B listesinde tercih yapmasalar da imam hatip liselerine otomatik olarak kayıt olacakları görüşünde. Bu iddia ilk etapta doğru gibi gözükebilir. Ancak okulların kontenjanlarını da gözden kaçırmamak gerekiyor. Bakanlık yerleştirmelerde imam hatip liselerine 215 bin, Anadolu liselerine 451 bin, meslek liselerine 630 bin, fen liselerine 25 bin, sosyal bilimler liselerine ise 9 bin kontenjan verdi. Burada kontenjan yüksekliğinde meslek liseleri ön plana çıkıyor. TEOG'da tercih yapmayan öğrencilerin imam hatip liselerine yönlendirileceği iddiaları da asılsız. Hiçbir öğrencinin arzu etmediği bir okula zorla yönlendirilmesi katiyen söz konusu olamaz. Bu tür söylentiler 1 milyon 300 bin öğrenci ile velilerini tedirgin etmek için özellikle çıkartılan spekülasyonlar. Hangi öğrencinin, hangi tercihler doğrultusunda hangi okullara gideceğini en iyi aileleri bilir. Hiç kimsenin arzu etmediği bir okula zorla yönlendirilmesi katiyen söz konusu olamaz. Kaldı ki en büyük kontenjan meslek liselerinde, sonra Anadolu liselerinde, sonra imam hatip liselerinde. Son zamanlarda Milli Eğitim Bakanlığı'na (MEB) yönelik olarak, çok sistematik bir dezenformasyon kampanyası yürütülüyor. Sınavlarda, yaptığı düzenlemelerle, okul dönüşümleri ile ilgili son günlerde ısrarla, çocuklar imam hatibe gitmek istemiyorlar, ancak MEB öyle düzenlemeler yapıyor ki; onları imam hatibe gitmeye mecbur bırakıyor düşüncesi yer alıyor. Aslında burada amaç, öğrencilerin taleplerini toplayarak, nerede hangi tür okul ihtiyaç var, onları planlamak. Yoksa tüm okulları imam hatibe dönüştürmek, mevcut okulların statülerini değiştirmek gibi program zaten mümkün değil. 298 Anadolu öğretmen lisesi, fen, sosyal bilimler lisesine dönüştürüldü. Sadece 4-5 tanesi imam hatip lisesi yapıldı. Öğrenci, 15 tercihinden birisine yerleşemezse, yakın çevresindeki tercih yaptığı okul türlerinden kontenjanı müsait olan birine kayıt yapılacak. Dolayısıyla eğer öğrencinin, A listesinde imam hatip lisesi yoksa o okula gitmeyecek. B listesinde 6 okul türü arasından kendi işaretlediği en az 4 okul türü arasında da imam hatip lisesi yoksa oraya da gitmeyecek. Kısacası, Bakan Nabi Avcı ve Müsteşar Yusuf Tekin 'Hiçbir öğrencinin istemediği bir okula yerleştirilmeyeceğini' kesin bir dille açıkladı. İçiniz rahat olsun. Zaten doğru olanı da budur.
Her yıl üniversiteye giriş sınavlarına, üniversitede okuyan, bölümünden mutlu olmayan yaklaşık 300 bin genç tekrardan girince, YÖK harekete geçti. Aldığı doğru kararla, üniversite öğrencilerinin farklı puan türleri arasındaki yatay geçişlerini kolaylaştırdı ve kontenjanları artırdı. Yatay geçişler üniversite içi, üniversiteler arası ve merkezi yerleştirme puanıyla olmak üzere 3 şekilde yapılacak. Üniversite içi programlar arası geçişler, üniversitenin kendi bünyesindeki fakülte, yüksekokul, konservatuvar veya meslek yüksekokulunun, eşdeğer düzeyde diploma programlarına ilgili yönetim kurulu tarafından belirlenen kontenjanlar dâhilinde olacak. Farklı merkezi sınav puanlarıyla, öğrenci alan programlara yatay geçiş için öğrencinin merkezi sınava girdiği yıl itibarıyla geçmek istediği diploma programı için geçerli olan puan türünde aldığı merkezi yerleştirme puanının, geçmek istediği diploma programına eşdeğer olması gerekiyor. Yurt içindeki diğer üniversitelerin diploma programlarının en düşük taban puanından ise az olamayacak. Üniversiteler arası yatay geçiş ise, yükseköğretim kurumlarının aynı düzeydeki eşdeğer diploma programları arasında ve YÖK tarafından yayınlanan kontenjanlar çerçevesinde yapılacak. Başvuru için öğrencinin, kayıtlı olduğu programdaki genel not ortalamasının 100 üzerinden en az 60 olması gerekecek. Ön lisans okuyanlar hazırlıkta, birinci ve son dönemde, lisansta okuyanlar ise hazırlık, birinci ve son sınıfta yatay geçiş yapamayacak. Genel not ortalaması yatay geçiş için yeterli olmayan adaylar, isterlerse ÖSYS'de aldıkları puanla farklı bir puan türünde de yatay geçiş için başvurabilecek. Merkezi yerleştirme puanıyla yatay geçiş yapmak isteyen öğrencinin, üniversiteye kayıt olduğu yılki ÖSYS puanının, geçmek istediği programın sınava girdiği yıldaki taban puanına eşit veya yüksek olması gerekecek. Bu eğitim öğretim yılı için, ÖSYS kılavuzunda öngörülen öğrenci kontenjanının yüzde 30'u kadar kontenjan ayrılacak. Gençlerin gelecekle ilgili kararları açısından önlerinde, yalnızca devlet ve vakıf değil, özel ve uluslararası üniversiteler de olmalı. Öğrencinin üniversiteyi seçme hakkı olduğu gibi üniversite de öğrenciyi seçmeli. 1980'lerin başında oluşturulmuş terazinin bugünkü durumu karşılayabilmesi bence mümkün değil. Kısacası, yeni bir yükseköğretime giriş sistemine ihtiyacımız var. Sadece çoktan seçmeli sınav değil, girişimcilik, sanatsal ve sosyal faaliyetler, kendini ifade edebilme gibi özelliklerin de ölçülebileceği bir sistem. YÖK'ü, gençleri düşünerek getirdiği esnek yatay geçişten dolayı kutluyorum.
Bu yıl liselere yerleştirme tercihleri 2 liste üzerinden yapılacak. A listesinde çeşitli okul türleri arasından, ismi belirtilerek 15 tercih yer alacak. B listesinde ise sadece okul türleri olacak. A listesindeki 15 tercihine yerleşemeyen, B listesindeki 6 okul türünden ev adresine en yakın olana MEB tarafından yerleştirilecek. Tercihlerde, A listesinde il ve okul türü sınırlaması olmayacak. B listesin de ise, ikamet ettiği ilçe ve tercih başvurusu sırasında seçeceği alternatif 3 ilçe geneline bakılarak yerleştirme işlemi yapılacak. Bu grupta en az 4 okul türü işaretleme zorunluluğu var. İlk 15 tercihindeki Fen, Anadolu, Sosyal Bilimler ya da diğer lise türlerinden birine yerleşemeyenler, bence B listelerindeki, İmam Hatip ya da Mesleki ve Teknik liselerine yerleştirilecek. E-okul üzerinden tercih yapacak öğrencilerden baraj puan şartı aranmayacak. Tercih listesinde yer almak isteyen özel okullar tam burslu olarak alacakları öğrencileri Türkiye genelinde puan üstünlüğüne göre ilk yüzde 5'lik dilim içerisinden alacaklar. Tercih işlemleri 31 Temmuz-8 Ağustos arasında yapılacak. Öğretmen Anadolu liseleri kaldırıldı. Ayrıca meslek ve teknik liselerde alanlar bir tür altında toplandı. Tercih listesi hazırlanırken Türkiye genelindeki yüzdelik başarı çok önemli. Adayların tercihlerini genel yüzdeliklerinin bir miktar küçüğünden başlayarak, çok miktar büyüğüne kadar yaymalarında yarar var. Yelpaze ne kadar geniş olursa, kazanma oranı o kadar yüksek olur. Örneğin genel yüzdeliği 10 olan bir aday, yüzde 7'den başlayıp, yüzde 20'ye kadar yelpazeyi genişletmelidir. Bir lisede kontenjan boşluğu olursa, burası nakille doldurulacak. Okulun taban puanının hiç önemi olmayacak. Örneğin; A Anadolu Lisesi'ne en son öğrenci 498 puanla girsin. Okulda da 8 boş kontenjan bulunsun. Buraya nakil ile başvuranlar arasından en yüksek puan alan 8 kişi (Puanları 498'den düşük olsa dahi) yerleştirilecek. Bu durumda, çok iyi Anadolu liselerine düşük puanlı öğrencilerin girmesi ve öğrencilerin puanları arasında büyük farklılıkların bulunması da mümkün olabilecek. Bu çok uzak bir ihtimal olsa da, ileride hukuksal sorunlar açabilir. Nakiller 25-28 Ağustos'ta yapılacak. Ekim de yapılacak nakillerde ise taban puan şartı aranacak. Ben bu nakil işlerini pek anlayamadım. Ne perhiz, ne lahana turşusu? TEOG'un yıldızı, taban puansız "nakiller" olacak. MEB'in tüm liselerin kontenjanlarını doldurabilmek için yaptığı çalışmaları takdir ediyorum. Ancak böyle olmaz, bu sistem de, bence yüksek puanlı liselerde boş kontenjanlar kalırken, düşük puanlı liselerin kontenjanları dolacak. Bu işin doğrusu, devlet liseleri ile özel okulların bir arada olduğu ortak tercih listesidir. Aynen ÖSYM'de olduğu gibi.
Temel Eğitimden Ortaöğretime Geçiş (TEOG) sistemi kapsamında yapılan merkezi yazılılarla öğrenci alacak özel yabancı okulların taban puanları ve kontenjanları açıklandı. Aileler, özel yabancı okul seçerken öğrencilerin dil tercihlerine, alacakları uluslararası kültürün özelliklerine dikkat etmeli. İngilizce, Almanca, Fransızca ve İtalyanca'nın dünya üzerinde ki geçerliliği gözden kaçırılmamalı. Ayrıca öğrencinin ileride hangi üniversiteyi ve bölümü tercih edeceği de önemli bir nokta. Hangi özel yabancı okulun, hangi puan türünde başarılı olduğunu iyi araştırın. Aileler ekonomik tablolarını da masaya yatırmak zorundalar. En az 5 yıllık plan yapmalısınız. Özel yabancı okul, eğitim vermenin yanı sıra çocuğun sosyalleşmesini ve başka çocuklarla iletişim kurmasını sağlar. Seçeceğiniz okulda, hem derslere, hem de o derslerin nasıl, kimler tarafından, hangi yöntemlerle verildiğini öğrenmeniz gerekiyor. Öğrencinin karakterini, öğrenme stilini, geleneksel bir okul çevresinde mi yoksa yeni yaklaşımlar deneyen bir okulda mı daha rahat edeceği bilinmeli. Spora, görsel-işitsel sanatlara veya yabancı dil öğrenmeye karşı özel bir merakı ve becerisi olabilir. Türkçe, matematik ve fen olmak üzere 3 dersten puan hesabı yapacak. Buna göre Türkçe doğruları 3, matematik ve fen doğruları 2 katsayısıyla değerlendirilecek. Birinci TEOG'un yüzde 30'u, ikincisinin ise yüzde 70'i alınacak. Ayrıca bu puana, 8'inci sınıf yılsonu başarı puanı eklenecek. Böylece, Özel Okullar Yerleştirme Puanı (ÖYP) oluşacak. ÖYP maksimum 800 puan olarak kabul ediliyor. Puan eşitliğinde sırasıyla T2, M2, F2, T1, M1, F1 puanı yüksek olan adaya öncelik verilecek. Bunların eşit olması durumunda 8'inci sınıf Yıl Sonu Başarı Puanı (YBP) yüksek aday, bunların da eşit olması durumunda yaşı küçük olan avantajlı olacak. Ön kayıt için, özel yabancı okullara, öğrencinin resmi kimlik belgesiyle ve e-okula giriş için gerekli bilgileriyle başvurulabilecek. Özel okul yöneticileri, öğrencinin puanını hesaplayacak. Oluşan puan, okulun taban puanına eşit ya da yüksekse, öğrencinin ön kaydı yapılacak. Sonuçlar açıklandıktan sonra, kesin kayıt hakkı kazanan öğrencilerin asıl kayıt işlemleri yapılacak. Okullar; 4-5 Ağustos arasında ön kayıt, 6-7 Ağustos tarihlerinde ise kesin kayıt yapacak. İlk etapta kontenjanlar dolmayacağı için, 2 ön kayıt dönemi daha yaşanacak. Gördüğüm kadarıyla, devlet okullarının tercih sisteminden ve kayıt şeklinden dolayı, bu yıl özel okullar lise 1'inci sınıf kayıtlarında kaos yaşayabilecek.
Aile ve Sosyal Politikalar Bakanı Ayşenur İslam, son dönemde gündeme gelen çocuk istismarı, çocuk cinayetleri ve bakanlığın bu konudaki çalışmalarını konuşmak üzere bazı köşe yazarlarıyla bir araya geldi. Bakan İslam, eğitim çalışmalarına hız verdiklerini ve bu alanda Milli Eğitim Bakanlığı ile işbirliği yapılmasını gerekli gördüklerini ifade etti. Kreş, anaokulu ve ilkokullarda bilinçlendirme programları düzenleyecek. MEB, müfredatındaki konuyla ilgili eğitimleri gözden geçirecek. Her yıl, her sınıfta bu eğitimler yapılacak. Derslerin kapsamında, yabancıların talep ve önerilerine çocuk nasıl tepki verecek; bir yabancıyla karşılaştığında nasıl davranacak; akran istismarına nasıl karşı koyacak, vb. başlıklar bulunuyor. Bakan İslam, köşe yazarlarından, bu konuların gündemde tutulmasını istedi. Ülkemizde medya dilinin yanlış ve batılı örneklerinden çok farklı olduğuna parmak bastı. "Medya, çok dikkatli bir dil kullanmalı ve bu konuları ele alırken kamu yararını, çocukların yüksek menfaatini gözetmeli" dedi. Bence çok doğru. Yazılı ve görsel medyanın bu konuda ciddi anlamda sorumlu olduğunu düşünüyorum. Son yıllarda, televizyonlarda yayınlanan okul dizileri sıkça tartışılır hale geldi. Dizilerin teması, felsefesi ve mesajı gençler açısından ciddi problemler oluşturuyor; öğrenciler gerçeğe uymuyor. Erkeğiyle, kızıyla diyaloglar abartılı... Giysileri, dilleri farklı. Birbirine üstünlük sağlamak için arkadaş seçimleri, hepsi yanlış; örf ve adetlerimize uyumlu değil. Gençlerin duyguları istismar edilerek yanlış yönlendirme yapılıyor. Öğretmen -öğrenci ilişkileri gerçekleri yansıtmıyor. Emin olun, izleyenlerin çoğu dizilerdeki gibi giyinip, aynı şekilde konuşmaya çalışıyor. Sevginin yerini günü birlik heyecanlar alıyor. Bu dizilerin genelde toplumu ayakta tutan aile yapımızın ve geleceğimizin teminatı olan gençlerimiz üzerinde olumsuz etkiler yaptığı, araştırmalarla ortaya konuluyor. RTÜK konuya müdahale etmeyebilir ama değerlerimizi geri kazanmak adına neler yapabileceğimizi düşünmeliyiz. Görsel medya başta olmak üzere bu konuda hepimizin sorumlu olduğunu unutmayalım.
Soma'da hayatını kaybeden kardeşlerimize Allah'tan rahmet, ailelerine başsağlığı ve sabırlar diliyorum. Böyle büyük bir acının yaşandığı bu günlerde, insanın hiçbir şeyden bahsedesi gelmiyor. Ülke olarak hemen bütünleştik. Her şeyi bir kenara bırakıp seferber olduk. 301 maden şehidi verdik. Ancak 77 milyonun da yaralı olduğuna şahit olduk. Eğitim dünyamız da yaralarımızı sarmak için hemen çalışmalara başladı. Bu konuyla ilgili birçok mail aldım. Bazılarını sizinle paylaşıyorum. Kısacası, haydi eğitim dünyamız Soma'ya el ver. Yetim ve öksüzler için eğitimde fırsat eşitliği sağlayan Darüşşafaka Lisesi, Soma faciasında yaşamını yitiren madencilerin çocukları için fırsat kapısını açıyor. Cemiyeti, Soma İlçe Milli Eğitim Müdürlüğü'nün yanı sıra Manisa, Kütahya ve Zonguldak İl Milli Eğitim müdürlükleriyle bağlantı kurarak, babasını kaybeden ve Darüşşafaka'nın giriş koşullarını taşıyan öğrenciler hakkında bilgi talep etti. Bildiğiniz gibi bu yıl sınav 1 Haziran'da. Soma'da babasını kaybeden 4'üncü sınıf öğrencilerinin bu kadar taze bir acıyla, bu sınava katılması çok zor. Soma'da yaşamını yitiren vatandaşlarımızın geride kalan evlatlarına karşı, Cemiyet, bu yöre çocuklarına ileri bir tarihte sınav yapacak. Milli Eğitim Vakfı (MEV), bu çocukları, hangi bölgeyi isterlerse yatılı ve pansiyonlu okullarda tüm giderlerini karşılayarak okutacağını, üniversite öğrencilerine de burs vereceğini açıkladı. Üniversitede okuyan gençler de MEV bursundan yararlanacak. Türk Eğitim Vakfı (TEV), felaketin açtığı yaraların bir nebze olsun sarılması için elinden gelen desteği vereceğini belirtti. Kazada vefat eden veya çalışamayacak olan işçilerimizin ilk, orta, lise ve yüksek öğrenimdeki çocuklarına burs tahsis edilecek. Burslar, çocuklarımızın ve gençlerimizin öğrenimi boyunca sürecek. Bu çocuklar için bir destek de Türk Eğitim Derneği'nden (TED) geldi. Öğrencilerin eğitim giderlerini karşılamak üzere bir kampanya başlatan TED, öz kaynaklarından da aktarım yapacağı bu nakdi yardımın yanı sıra TED Eğitim Gönüllüleri'ni de göreve çağırdı. Sadece evlatlarımızın eğitiminde kullanılmak üzere toplanacak tüm bağışlar, öğrencinin velisine derneğin burs sistemi dahilinde bir ödeme planıyla teslim edilecek.
Son dönemlerde meydana gelen çocuk katliamları ardından, hükümet çocuk istismarını önlemek için kanun tasarısı çalışması başlattı. Cezaları artıran yasa Meclis gündemine gelecek. Tacize, tecavüze uğramış çocuğun "ruh sağlığı bozuldu mu" diye defalarca muayene edilmesi söz konusu. Bu rencide eden davranış yasayla kaldırılıyor. Cinsel suç işleyenlerin, kastrasyon olmadan tedavisi gündeme geliyor. Bu suç faillerinin sonraki hayatında da çocuklara yaklaşmasının engellenmesi söz konusu. Çocukların bir yabancıyla karşılaştığında nasıl davranacağını bilmesi gerekiyor. Bir yabancının taleplerine nasıl cevap vermesi gerektiğini öğrenmeli. Burada aile ve okul ön plana çıkıyor. Okulların derecesine göre, özellikle psikologların ya da rehber öğretmenlerin önderliğinde konu detaylarıyla öğrencilere ve ailelere anlatılmalı. Ailelerin bu konuda son derece bilinçli olması gerekiyor. Bence, eğitim grupları çok daha fazla aileye ulaşacak şekilde planlanmalı. Burada Aile ve Sosyal Politikalar ile Milli Eğitim bakanlıklarına büyük görev düşüyor. Son çocuk cinayetleriyle idam cezası tekrar gündeme oturdu. Bu tür ölümler karşısında kamuoyu duyarsız kalamaz. AB ile ilgili idamlar kaldırılmamış olsaydı, bence bu işin hukuksal hakkı idamdı. İdam yerine ağırlaştırılmış müebbet getirilebilir. İnsanlık dışı katledilen çocuklarımız, ailesini miras için öldürenler, eşini öldürenler var. Demokrasilerde idamı, hukuk sistemi ve hukukçular tartışmalı. Emniyet Genel Müdürlüğü'nden aldığım bir bilgiyi de sizinle paylaşmak istiyorum. Kaybolan çocuklar için 24 saat beklemeyin. Önce 155 ihbar hattına, sonra da en yakın karakola başvurun. Özellikle 0-6 yaş aralığındaki çocuklarla ilgili, aile ve yakınlar aramaya başlamadan önce, hızlı şekilde polise eşkali, eğer bir araca bindirildiyse aracın modeli ve plaka bilgisinin verilmesi gerekiyor. Kayıplarda ön yüzden çekilmiş son fotoğrafın ekiplere ulaştırılması önemli. Değerli dostlar, sosyal medyada dolaşan, çocuklar için 14 maddelik güvenlik kurallarını okuyun. Çocuklarımızın başına gelenler, etrafımızdaki sapıklar ve ruh hastaları hepimizi tedirgin ediyor. Çocuklarımızı bilinçlendirmeli ve bu tür çirkinliklere karşı hazırlıklı olmalarını sağlamalıyız. Bu şiddeti durdurmak için kamuoyuna çok büyük görevler düşüyor.
İmam Hatip Liseleri (İHL) kuruluşundan günümüze en çok tartışılan eğitim kurumları olmuştur. Bazı kesimler, bu okulların Tevhid-i Tedrisat'a aykırı olduğu iddiasında. Diğer kurumlardan farklı tipte insan yetiştirdiğini öne sürüyorlar. İHL'lerin özellikle son yıllarda fazla mezun verip, istihdam fazlasına yol açtığını ve mezunlarının mesleğe yönelmediğini söylüyorlar. Bilinçli ve kasıtlı olarak yükseköğretimin belirli alanlarına yerleşip, mezunlarının da din hizmetleri dışındaki alanlara yöneldiğine işaret ediyor ve kamuoyu oluşturmaya çalışıyorlar. İHL'lerin meslek okulu olma hüviyetinden uzak- laştığını öne sürerek, okul ve öğrenci sayılarının, Diyanet'in din hizmetleri alanındaki personel ihtiyacına göre arz-talep dengesi çerçevesinde sınırlandırılmasını istiyorlar. Bunlar, son derece yanlış düşünceler. İlk örneği 1913'te açılan Medresetü'l- Eimme ve'l-Huteba'ya kadar uzanan İHL'ler, yaklaşık bir asırdır eğitimin olmazsa olmazlarından birisi olmuştur. 1924'te, genel medreselerle birlikte Medresetü'l-Eimme ve'l-Huteba da kapatılmıştır. Ancak, aynı yıl tekrar 34 İmam ve Hatip Mektebi açılmıştır. Geçirdiği değişimler ve yüklendiği yeni anlamlarla İHL'ler Türkiye'nin modernleşme tarihinin aynası gibidir; içinde iniş ve çıkışlar, sahiplenme ve karşı koyuşlar vardır. "Aydın din adamı" yetiştirme idealiyle başlayan bu tarihçe "çocuklarımız okusun, dinini de öğrensin, dünyasını da imar etsin" arzusuna doğru evrilmiş, genel eğitimle din eğitimini birleştiren bir eğitim modeli olarak halkımızca benimsenmiştir. Bu okullar ülkemizin ürettiği bir eğitim modelidir. Bugün bu model, dünyanın diğer bölgelerindeki Müslümanların da dikkatini çekmekte, örnek alınmakta, benzerleri kurulmaktadır. Cumhurbaşkanımızın, Başbakanımızın Afganistan, Pakistan gibi İslam ülkelerine yaptıkları ziyaretlerde İmam Hatip modelini önermeleri kayda değerdir. İmam Hatip Okulları denilince, Mahmut Celalettin Ökten hocayı hatırlamak gerekir. 1951'de İstanbul İHL'nin kurucu müdürü olarak tayin edilip vefat ettiği 1961'e kadar hizmet eden Celal Hoca idealindeki nesli şöyle ifade eder; "Asrın ihtiyaçlarını müdrik, Doğuyu ve Batıyı bilen münevver, aydın desinler diye dinden taviz vermeyen, dindar desinler diye de dinden taviz vermeyen, tavizsiz fakat müsamahakâr bir gençlik..."
Milli Eğitim Bakanlığı (MEB), sadece 2013-2014 sezonunda geçerli olmak üzere, özel lise öğrencilerinin, puanla yerleştirilen devlet okullarına geçişinde kontenjan şartı aranmaması kararı aldı. Okulun taban puan şartına bağlı olarak kontenjan şartı aranmayacak. Özelden resmi okullara geçmek isteyenler için sadece bu yıl zaman şartı aranmayacak. Başvuru ve onay işlemleri il milli eğitim müdürlüklerince e-okul sistemi üzerinden yürütülecek. MEB, birçok konuyu hayata geçiriyor. Bakanlık merkez teşkilatı yeniden oluşturuluyor. Talim ve Terbiye Kurulu'na öğretmen, yönetici ve eğitimin en seçkin akademisyenleri atanacak. Müfredat, okul türleri, haftalık ders çizelgeleri, atama süreçleri planlanıp yaşama geçirilecek. İl müdürleri eğitimcilerden oluşacak. Aynı şekilde ilçe müdürleri de işin ehilleri arasından seçilecek. Görevdeki başarılı yöneticiler kalacak. Okul yöneticilerinden, 4 yılı dolduranların görevi bitecek. Ancak, öğretmenlerin onay verdiği yöneticiler görevinde kalacak. Bundan sonra yönetici kadrolarına atamalar basamak ve başarıya dayalı olacak. Öğretmene rotasyon da kaldırılıyor. Mahrumiyet bölgelerinde çalışacak öğretmenlere teşvik geliyor. Sınıf, okul öncesi, meslek öğretmenleri de maaş karşılığı olarak 15 saat derse girecek. Okul öncesi zorunlu olacak ve kalitesi artırılacak. Çok doğru bir karar. Öğretmenler isteğe bağlı yer değiştirebilecek. Ücretli öğretmenlik sona eriyor. Tüm boş kadrolara öğretmen atanacak. Uzman ve başöğretmenlik sınavı da açılmayacak. 7 yılı dolduran öğretmen uzman, 15 yılı dolduran ise başöğretmenlik tazminatı alacak. Resim, müzik, beden eğitimi gibi yeteneğe ve sosyalleşmeye yönelik derslerin saati artırılacak. Üniversiteye girişte bu derslere önem verilecek. Lise öğrencileri yetenek ve başarılarına göre 2.5 yılda mezun olabilecek. Meslek liselerine teşvik için, teknik lisede okuyan öğrencilerin, mühendislik bölümlerini tercih ettiklerinde ek puan düşünülüyor. Bence çok doğru bir düşünce. Ancak diğer meslek liseleri de göz ardı edilmemeli. Üniversite kapısındaki yığılmayı önlemek için, ilk ve ortaöğretimde bilimsel yönlendirme yapılacak. Ayrıca öğrencinin, sportif ve kültürel alandaki başarıları dikkate alınacak. Kısacası, MEB'in bu yapıcı kararlarını, eğitim dünyamız doğru değerlendirmeli.
YGS'ye giren öğrenciler ve aileleri heyecanlıydı. ÖSYM özveriyle çalışıp, sonuçları 29 Mart'a yetiştirdi. Bu bir rekor, bir takım ruhu. Önce herkes şaşırdı, puanını öğrenmek için ÖSYM'nin sayfasına akın etti. Son üç yılda, ÖSYM tekrar güvenilir bir kurum olmak için çok çalıştı. Sınav salonlarının kamerayla denetlenmesiyle olası sorunların önüne geçildi. Cevap kâğıtlarına kırmızı kutu uygulaması sınav görevlilerince başarıyla yerine getirildi. Soru kitapçıkları üzerinde Karekod Etiket uygulaması süreci hızlandırdı. Cevap kâğıdı tarayıcılarının ve optik okuyucuların kapasitesi artırıldı. Tarama ve Optik okuma eşzamanlı yapıldı. Değerlendirme işlemi iki farklı yazılımla doğrulanarak sonuçlandırıldı. Bu yıl YGS sorularının yüzde 20'si açıklandı. Soruların yayınlanmamasının nedeni, soru sayısının yetersizliği değil. ÖSYM havuzda soru biriktirmek istiyor. Önemli olan doğru bilgi ve beceriyi, doğru ölçecek soruları sağlamak. Ancak, madalyonun bir de diğer yüzü var. Sorular hem TV ve gazetelerde paylaşılmalıydı. Şimdi 2 milyon kişi internete girmek zorunda. Geçmişte, uzmanların uyarısıyla hatalı sorular iptal ediliyordu. Şimdi bu kontrol mekanizması ortadan kalkmış oluyor. Öğrenciler ne yaptığını göremeyeceği için kendini geliştiremeyecek. Ayrıca soruların yayınlanması şeffaflık açısından önemliydi. ÖSYM, uygulamalarına bir yenisini daha ekledi. Tarihinde ilk kez birincileri açıklamadı. Birincilerin iznini aldıktan sonra isimleri açıklanabilecek. Bence, doğru bir karar. Özellikle dershaneler bu çocukları istismar ediyordu. Başarı yalnız dershanelerin değil, onları yıllarca yetiştiren okulların da olmalıydı. Ayrıca gazete ilanlarında, ortaöğretim puanı içinde olan ya da olmayan, kısacası objektif olmayan sonuçlarla kamuoyu yanıltılıyordu. Bu yıl, geçen yıla göre yaklaşık 200 bin fazla öğrenci YGS'de 180 puan ve üstü aldı. Bu kesinlikle üniversitelerimizin kontenjanları dolacak anlamına gelmez. Zaten, Ek Yerleştirmelerde yeni programlar açılmayacak. Sadece merkezi yerleştirmede boş kontenjanlara yerleştirme yapılacak. LYS'ye başvurularda geçen yıla göre farklı bir durum yaşanacağını zannetmiyorum. Bence, 100 bin kontenjan boş kalır. Sonuçlarla beraber, ikinci aşama başlamış oldu. LYS için 22-30 Nisan arasında başvurulacak.
ÖSYM yetkililerinden, 2014 Sınav ve Tercih Takvimi ile ilgili aldığım, kesin olmayan ön bilgileri sizinle paylaşıyorum. ÖSYM, konuyla ilgili kesin bilgileri önümüzdeki günlerde kamuoyuna açıklayacak. Kesin olmasa da yaz programınızı yapabilirsiniz. 1- YGS sonuçları açıklanacak: 31 Mart-1 Nisan. 2- LYS sonuçları açıklanacak: 30 Haziran-1 Temmuz. 3- Tercih dönemi: 1 Temmuz-18 Temmuz. 4- Yerleştirme sonuçları: 31 Temmuz-8 Ağustos. 5- Kayıt tarihi: 11-15 Ağustos. 6- Ek yerleştirme: 8-12 Eylül. 7- Ek yer. sonuçları: 18 Eylül. 8- Ek yer. kayıt tarihi: 22-26 Eylül. 2014 ek yerleştirmelerde yeni programlar açılmayacak. Sadece merkezi yerleştirmede boş kalan kontenjanlara yerleştirme yapılacak. Değerli üniversite yöneticileri, bu bilgiyi sakın göz ardı etmeyin. Yeni sınav sistemi MEB yetkililerinden aldığım bilgilere göre, 2016'da üniversiteye giriş sınavı değişecek. Tek sınava endeksli çalışmalar minimize edilmek isteniyor. Öğrencilerin ilgi, beceri ve bilgilerini ölçen bir sistem düşünülüyor. Büyük ihtimal üniversiteler, hatta fakülteler kendi sınavını yapabilecek. Çalışmaların 2016'da bitirilmesi hedefleniyor. Bu yıl SBS yerine ilk uygulaması yapılan, temel eğitimden orta öğretime geçiş sınavı benzeri bir modele geçilmek isteniyor. Lise son sınıflar 2 ay aralıklarla 5 dersten sınava girecek ve öğrenci en yüksek notu aldığı sınavla üniversiteye başvurabilecek. ABD'de olduğu gibi, öğrencinin lise dönemindeki sportif, sanatsal ve kültürel başarılarını da göz önüne alacak bir sistem önce bazı üniversitelerde pilot olarak uygulanacak. Ayrıca üniversiteler A, B, C diye ayrılabilecek. Ne yazık ki puana dayalı mevcut yerleştirme sistemi istenen sonucu vermeyebiliyor. Her yıl üniversiteye giren yaklaşık 600 bin adaydan birçoğu bölümünden memnun olmayıp tekrar sınava giriyor. Düşünülen sistemle bazı üniversiteler, öğrencinin lise boyunca belli alanlardaki başarısını ölçü alabilecek. Bu sayede her öğrenci yeteneklerini de daha iyi değerlendirme fırsatı bulacak. Üniversitelerin öğretim üyesi kadroları hem sayısal hem de nitelik olarak birbirinden çok farklı. Buna rağmen bunları tek bir sınav düzeni içinde öğrenci almaya mecbur etmek, bence hem öğrencilerimize, hem de üniversitelerimize haksızlık. Ancak, düşünülen sistemde, önceki yıllarda mezun olanların durumu da göz ardı edilmemeli.
Son yıllarda otizmli, zihinsel engelli çocuklar için açılan okullar çoğalmasına rağmen, alınacak daha çok yol var. Özel eğitim uygulama okulları ne yazık ki ihtiyacı karşılamaktan uzak. İlk, orta ve lise öğrencileri aynı binada okuyor. 4+4+4 sistemine özel eğitimde de geçilmeli, binalar da en kısa zamanda ayrılmalı. 6 ve 20 yaşındaki zihinsel engelliler aynı ortamda olmamalı. Bu okulların öğretmen ihtiyacı için acil önlem alınması zorunlu. Merkezdeki okullarımızda alan mezunu tek öğretmen olmadan eğitim sürüyor. Devlet bu konuda bina, derslik ve öğretmen sıkıntısını çözmeye çalışıyor. Millet olarak üzerimize düşeni biz yapıyor muyuz? Engelli çocuk annelerine en büyük sorunların engelsiz bireylerden geldiğinin farkında mıyız? Bu annelerin yaşadığı sıkıntıları, bir elçi olarak yetkililere aktarıyorum: "Bizim 'Allah yardımcınız olsun' demekten fazlasına ihtiyacımız var. Biz ve çocuklarımız toplumdan izole yaşamak zorunda bırakılıyoruz. Çocuklarımıza toplumda farklı gözle bakılıyor; her ortamda garip bakışlara maruz kalıyoruz. Devletin bu konuda TV kanallarında kamu spotu ile halkı bilgilendirmesi faydalı olur diye düşünüyoruz." "Çoğumuz dar gelirli olduğu için devletten aldığımız evde bakım parası ve özürlü maaşı ile yaşamak durumundayız. Bu yardım paraları kesilir diye de endişe ediyoruz. Devlet katkılarının artırılmasını istiyoruz. Çocuğunu okula bıraktıktan sonra eve dönecek yol parası bulamayan ve arkadaşlarından isteyen anneler var. Çünkü bazı çocuklarımızı toplu taşıma araçlarına bindirmekte zorluk çekiyoruz." "Kamu çalışanlarının da öncelikle bilgilendirilmesi gerekiyor. Hastaneye özürlü maaşı için rapor başvurusunda bulunduğumuzda, görevli memurun 'gözünüz doymuyor mu?' hitabıyla karşılaşıyoruz. En büyük sıkıntılarımızdan biri de heyet raporu almak eskiye nazaran kolaylaşmasına rağmen, hâlâ bizi çok zorlayan bir konudur. Ayrıca, devletin sağladığı imkânları bilmeyen; yararlanamayan aileler de var." Aslında bu durumda en büyük zorluğu anneler yaşıyor. Düşünün bir kere, bir yandan çocuğunun engel durumu diğer yandan eşi ve diğer çocukları. Bu annelerin hayatı çok zor. Engelli çocuk annelerini anlamak, sorunların çözümünü kolaylaştıracaktır.
Başakşehir, 2008'de 2 ilçe ve bir beldenin mahallelerinin bir araya getirilmesiyle kuruldu. Yeni eğitim sisteminin yürürlüğe girmesiyle, ciddi sıkıntılar yaşanmaya başladı. Bu konuda Milli Eğitim Bakanlığı'nın imdadına, yerel yönetimler yetişti. Yeni kurulan Başakşehir İlçe Milli Eğitim Müdürlüğü, bu alanda belki de en üst düzeyde yaşayacağı sıkıntılar konusunda yanında Başakşehir Belediyesi'ni buldu. Eğitime ve öğretime yaptığı büyük harcamalarla, İstanbul'da ikinci sırada yer alan Başakşehir Belediyesi bu dönemde, belediyenin bütçesiyle Türkiye'nin en büyük eğitim kampuslarından birini kurdu. Bağışçılar bulunarak ilk, orta ve lise eğitimi verecek okullar inşa ettirildi. Pek çok okula ek bina ve sınıf inşa edildi. Başakşehir Belediyesi çocukların eğlenerek, sosyal ve kültürel anlamda kendilerini geliştirebilmesi için pek çok mahalleye bilgievi kurdu. Zengin kütüphaneleri, bilgisayar salonları, keman, gitar, bağlama, ney, tiyatro, satranç, resim, güzel yazı ve izcilik kurslarıyla şimdiye kadar yirmi bine yakın öğrenciye hizmet veren bilgievleri, Başakşehir Belediyesi'nin en beğeni toplayan hizmeti oldu. Son beş yılda binlerce öğrenci, sağlık taramasından geçirildi, rahatsızlığı saptananlar hastanelere yönlendirildi. İlkokul öğrencilerine çevre, temizlik, kültür, sağlık, ağız ve diş sağlığı konuları, eğlenceli gösteriler ve yarışmalarla anlatıldı. Otuz bine yakın öğrencinin, yaz spor okullarında basketbol, futbol, voleybol, izcilik, satranç, tekvando, masa tenisi gibi branşlardaki kurslarla hem spor yaparak, hem de eğlenerek neşeli bir yaz geçirmesi sağlandı. Yine belediye ve ilçe milli eğitim müdürlüğü, öğrencilere yol göstermek amacıyla, kısa adı BÜTEF olan, Başakşehir Üniversiteler Tanıtım ve Eğitim Fuarı'nı düzenledi. Sekseni aşkın üniversite ve eğitim kurumunun katıldığı fuarda 15 bin öğrenci, üniversite temsilcileriyle birebir görüşüp en iyi tercih için karar verdiler. Ben de bu fuara iki yıldır konuşmacı olarak katılıyorum. Önümüzdeki dönemde bu güzel ilçede, iki yeni vakıf üniversitesi kurulacak. İstanbul'da açılacak bir devlet üniversitesinin kampusu da buraya kurulmalı. Bunun, ilçenin gelişimine büyük katkı sağlayacağına inanıyorum. Bence, Başakşehir Belediyesi'nin eğitim karnesi mükemmel.
Siyaset, bilim, sanat, edebiyat, ekonomi gibi birçok alanda yaşanan hızlı dönüşüm eğitim sistemlerimizi doğrudan etkiliyor. Hızla değişen, bilgiye boğulmuş yeni dünya düzeninde, bilgi erişimini bilen ve yeteneklerini tutkuyla kullanan insanlar değerli olacak. Eğitimde kullanılan yöntem ve yaklaşımları güncellemeliyiz. İşte bu konuyla ilgili, Türkiye Özel Okullar Birliği, Teori, Uygulama ve Değerlendirmeleriyle Farklı Eğitim ve Öğretim Model/ Yöntem/ Yaklaşımları başlıklı bir sempozyum düzenledi. Kolay erişilebilir teknoloji kullanımı eğitim yöntemlerini de etkiliyor. Geleneksel sınıf kavramı değişiyor. Gençlerin farklı özelliklerine göre yüzde yüz öğrenmeyi sağlamak için yeni yöntemler aramalıyız. Her bireyimizin öğrenmesini, düzeyine uygun şekilde iyileştirebileceği yaklaşımlar geliştirmeliyiz. Öğrenciler rekabetçi dünya ile baş edebilmek için, aktif şekilde öğrenme dürtülerini kullanabilmeli. Bunun için de, anlamaya ve öğrenmeye çalışabilecekleri daha ilgi çekici sınıf ortamları hazırlamamız gerekiyor. 21. yüzyılda tek bir öğrenme modelinin kullanılması yerine, çoklu öğrenme modelleri harmanlanmış olarak uygulanabiliyor. Öğretmen ve öğrencilerin doğrudan etkileşimde bulunabildiği yüz yüze öğrenme ortamının güçlü taraflarını biliyoruz. Bununla birlikte ilerleyen teknolojinin sunduğu olanaklarla öğrencinin, internetten, eğitim portallarından yararlanarak, dilediği yerde ve zamanda çalışabilme gibi avantajları bulunuyor. Öğrencilerin düzeyleri ve öğrenme stilleri farklı olduğu gibi konuları, bilgileri; kavrama, yorumlama, çözümleme biçimleri de ayrıdır. Zaman ve olanak verildiğinde en etkin öğrencilerden beklenen öğrenme düzeyine, her öğrenci erişebilir. Bunun için öğrenme sürecinde tüm öğrencilerin hesaba katılarak öğretimin yürütüldüğü sınıfta, bireysellik de dikkate alınmalı. Öğrencilerin mezuniyet sonrası hem sosyal hem de iş yaşamında başarılı olması için proje-tabanlı çalışmalara yer verilmeli. Burada, insan kaynakları ve entelektüel sermayesi güçlü olan özel okullara ciddi sorumluluk düşüyor. Özel okullar dünyayla rekabet edebilecek düzeyde. Bu birikimin ülkemizin her köşesine yayılabilmesi için, Özel Okullar Birliği, tüm kurumlarla işbirliğine hazır.
Milli Eğitim Bakanlığı'nın Ankara Bölge İdare Mahkemesi'ne itirazı reddedildi ve SBS'de 1.2 milyon öğrencinin puanı tekrar hesaplandı. Bu hesaplama sonucunda 4 öğrencinin puanının bir üst okula, 99 öğrencinin ise alt puanlı okula yettiği belirlendi. MEB, kararı adaylara bırakarak, 103 öğrencinin okulunu değiştirebileceğini duyurdu. Sonuçta, 4 öğrenciden sadece biri okul değiştireceğini belirtti. Bana göre, iki kurumun da eksiği var. Şöyle ki, birincisi MEB hata varsa, yeniden sıralama yapmalıydı. İkincisi ise, mahkeme bu önemli konuda kararı, okullar açılmadan vermeliydi. MEB, velileri kaygılandırmama gerekçesiyle bu öğrencilerin yeni puanlarını ve başarı sıralarını açıklamama kararı aldı. Bu karara saygı duyuyorum. Ancak ortada hukuksal kural hatası varsa, yeniden puan hesabı ve sıralama yapılmışsa, durum kamuoyuna deklare edilmeliydi. Bu yıl ilk kez yapılan TEOG sınavında iptal edilen 2 matematik ve 1 fen sorusuna göre puanlar hesaplandı. Bence, bu sınav da mahkemelik olabilir. Çünkü bu tip sıralama sınavlarında, ilk sınavı yaptınız ve 3 soru iptal edilerek, buna göre değerlendirme yapıldı. Akabinde mazeret sınavı yapıyorsunuz. Bir sıralama sınavında asıl sınav ve mazeret sınavı sorularının aynı ağırlıkta olması gerekiyor. Eğer iki ayrı sınav yapıp birleştirirseniz, ölçme değerlendirme dengesiz olabilir. Bir taraftaki şartlar, diğer tarafa uymaz. Bu konuda atlanan en önemli olay budur. Temmuz ya da ağustosta bir yazımda bu konuda ileride sorun yaşanabileceğini belirttim. İkinci dönem mazeret sınavına giren öğrenci sayısı artabilir. Gördüğüm kadarıyla mazeret sınavı soruları diğer sınava göre kolay ve orada yanlış da yok. Kısacası mazeret sınavına girenler avantajlı oldu. Ayrıca bu sınavlarda Elazığ'da Fen ve Teknoloji testi kitapçıklarından biri kayboldu. Sınavın iptali gerekiyordu ama konuya şimdiye kadar kimse değinmedi. Peki, bütün bunlar neden kaynaklanıyor? Bir Milli Eğitim Bakanı her şeyi bilmek zorunda değildir. Danışmanlarının, ölçme değerlendirme uzmanlarının bunları Sayın Bakan'a sunması gerekiyor. Sınavlarda üst üste yaptıkları hatalar yetersiz olduklarını gösteriyor. O zaman Sayın Bakan'ın bu kadroyu ehil bir grup içinden seçmesinin faydalı olacağını düşünüyorum.
Son yıllarda vakıf üniversitelerinin liderliğinde Türkiye çok sayıda uluslararası öğrenciye yükseköğrenim imkânı sunuyor. Ülkemizde yaklaşık 45 bin yabancı öğrenci eğitim alıyor; büyük kısmı TCS adı verilen burs sistemi ile Türkiye'nin ücretsiz okuttuğu öğrenciler. YÖK'ün, uluslararası öğrenciler için düzenlenen merkezi yerleştirme sınavı YÖS'ü kaldırması, ülkemizi ciddi bir atağa kaldırdı. Özellikle komşu ülkelerden öğrenciler, eğitim maliyetlerini karşılayarak Türkiye'de üniversite okuyor. Üniversiteler artık kendi yönergeleri ile öğrenci kabul ediyor ya da kendi sınavını yapıyor. 2013'te ABD'de eğitim alan 820 bin uluslararası öğrenci ülke ekonomisine yaklaşık 35 milyar dolar katkı sağlamış. Türkiye'nin 2015 hedefi ise 100 bin uluslararası öğrenci. Bu öğrencilerin ülkeye katkısı salt ekonomik anlamda değerlendirilemez. Buradan mezun olan her öğrenci bir elçi, hatta sonraki yıllarda bir temsilci demektir. Ayrıca yerli öğrencilere, dil becerisi ile sosyal ve kültürel değişim katkıları da önemlidir. Türkiye'nin önündeki bu fırsatı gören DEIK ve bünyesinde kurulan Eğitim Ekonomisi İş Konseyi bir çatı altında üniversitelerimizi buluşturmuş ve Türkiye'yi bir eğitim destinasyonu olarak algılayacak komşu ülkelerde faaliyetlerine hız vermiştir. Şubat 2013'te yayınlanan son kararlara göre 5 ayrı grup öğrenci Türk üniversitelerine, uluslararası öğrenci kontenjanından başvurabiliyor: 1- Tamamen yabancı uyruklu olanlar. 2- Çifte vatandaşlığı varken T.C. vatandaşlığından çıkanlar. 3- Sonradan T.C. vatandaşlığı almış yabancı uyruklular. 4- Orta öğretiminin tümünü Kıbrıs hariç başka bir ülkede yapmış olanlar. 5- Kıbrıs'ta ikamet eden ve GCE A Level eğitimi alanlar. Uluslararası öğrencilerin okuduğu devlet ve vakıf üniversiteleri esas olarak iki konuya önem veriyor. Yabancı uyruklu öğrenciler İngilizce iletişim kurarak Türk öğrencilere pratik imkânı sunmakta ve sınıflarda eğitimin gerçekten İngilizce verilmesine aracılık ediyor. "Hizmet ihracatı" olarak nitelenebilecek bu imkân ülkemize maddi, manevi avantajlar sunuyor. Eğer Türkiye uluslararası öğrencilere ev sahipliği yapmak ve küresel pastadan payını almak istiyorsa, İngilizce eğitim veren fakülte ve programların sayısını artırmalıdır. Unutulmamalı ki günümüz dünyasında İngilizce artık bir yabancı dil değildir.
Öğrenciler, dört gözle beklediğiniz yarıyıl tatili başladı. Bu tatil sizin en doğal hakkınız. Öncelikle bir dinleme fırsatı olarak görün. Önünüzde bir yarıyıl daha var. Bu iki haftalık sürenin iyi değerlendirilmesi, hayata bakış açınızı güzelleştirebilir. Ailelerinizin yaşam tarzına ve ekonomik imkânlarına göre, sanatsal ve sportif aktiviteler yapabilirsiniz. Bu aranın tatil olarak geçirilip geçirilmeyeceğini birçok faktör belirler. Bunlar; karnenin durumuyla, ailenin karne notuyla ilgili beklentisinin ne olduğu ve anne babanın tatille ilgili planları şeklinde sıralanabilir. Tabii burada değerli ailelere de seslenmek istiyorum. Sevgili dostlarım, çocuklarınızın karnesini yalnızca not olarak değerlendirmeyin. Bazı notları düşük olabilir. Ancak günümüzde başarı, yalnızca akademik değil, sanat ve spor gibi sosyal yaşam olarak da değerlendirilmeli. Çocuğunuzun yapması gereken şeylere siz karar vermeyin. Yoğun programdan sonra bu tatili hak ettiğini unutmayın. Sevgili öğrenciler, karnedeki zayıflar sizi çok üzmesin. Biraz gayret ederseniz, ikinci yarıyılda bunları düzeltirsiniz. Ayrıca her dersten üst düzeyde başarılı olamazsınız. Hepinizin parlayan bir yıldızı var. Önemli olan onu parlatmaktır. Başkası değil, siz mutlu olmalısınız. Sevgili veliler, hadi gelin gençliğimize dönelim, karnelerimizdeki notları hatırlayalım. Hepsi 5 değil mi? Hepimiz başarılıydık, sanki zayıf alanımız hiç yoktu. Kısacası, yapamadıklarımızı, çocuklarımızda hayal ettik. Onların da ayrı birer insan olduğunu bazen unutuyoruz. Ancak yeni kuşak veliler böyle değil. Çok kitap okuyor ve gözlemleyerek çocuklarına anlayışlı yaklaşıyorlar. Gelecek olarak ümitliyim. Yarıyıl tatili bir sonraki döneme güzel bir giriş için önemli bir fırsat. İyi değerlendirilmeli. Tatilde çocuklarıyla hem hoşça vakit geçirme hem de onların verimli bir tatil geçirmesini sağlama kaygısı taşıyan ailelere büyük iş düşüyor. Yarıyıl tatilleri liseye ve üniversiteye hazırlanan öğrenciler için bulunmaz fırsat. Birinci yarıyıldaki eksiklerinizi tamamlayabilirsiniz. Muhakkak anlaşılmayan konular, tekrarlanması gereken dersler, çözüm bekleyen sorular vardır. Tatilde öncelikle iyi bir zaman planlaması yapın. Dinlenme ile ders çalışma arasında denge oluşturun. Fakat dinlenme demek hiçbir şey yapmadan durmak değildir. Farklı alanlardaki etkinlikler insanı hem bedenen hem de ruhen dinlendirebilir. Kısacası, sömestr ajandanızı uygulamaya başlayın.
17 Temmuz'da SBS sonuçları açıklandığında, özellikle İzmir ve İstanbul'da Fransızca ve Almanca testlerinin cevaplarında veliler, doğru sayısının düşük, yanlış sayısının ise yüksek olduğuna dair itirazlarda bulundular. MEB de bu itirazların değerlendirileceğini ve bir olumsuzluk söz konusu olursa düzeltileceğini, kimsenin mağdur edilmeyeceğini açıkladı. MEB yanlışlıkla İngilizce testinin cevap anahtarıyla bu testleri değerlendirmişti. Daha sonra Fransızca ve Almanca testlerini doğru cevap anahtarıyla değerlendirip yeni puanları oluşturdu. Bu 718 öğrenciye hitap eden bir sonuçtu. Ancak bundan sonra doğru ya da yanlış yollar karşımıza geldi. Ben o zamanlar da kamuoyunu uyarmış ve demiştim ki "Bir sıralama sınavında yanlışlık olabilir, puanlar yeniden hesaplanabilir. Ancak yeniden sıralama yapılması gerekir. Çünkü böyle bir sınavda eğer siz bazı öğrencilerin puanını yanlış hesaplar, yeniden bu puanları hesaplayıp eski puan içine yerleştirirseniz ileride bazı hukuksal sorunlar olabilir." Bununla birlikte temmuz sonuna doğru CHP milletvekili Aydın Ayaydın konuyla ilgili 18. İdare Mahkemesi'ne başvurdu. Ağustos başında da MEB savunmasını mahkemeye verdi. Derken adli tatil başladı ve 6 ay geçti. Bu hafta sonu öğrenciler sömestr tatiline girecek. Yani sınavdan sonra öğrenciler okullara yerleştirildi, bir sürü sınava girdiler ve karne alacaklar. Ne yazık ki, geçen hafta 18. İdare Mahkemesi 2013 SBS yerleştirme sonuçlarını iptal etti. Eğer MEB, kamuoyundan özür dileyerek yeniden puanlara göre sıralama yapsaydı bir sorun olmayacaktı. Mahkeme ise bu olayın acil olduğunu görmeliydi. Mahkemenin kararı açıklama zamanlamasında bir art niyet hissediyorum. Acaba ortalık mı karıştırılmak isteniyor diye düşünüyorum. Bence, şunların yapılması gerekiyordu; MEB düzeltmeyi yaptıktan sonra puanları yeniden sıralayacaktı ya da mahkeme okullar açılmadan önce bu kararı verecekti. İki tarafın da eksikliği var. Doğal olarak bir kaos oluştu. Karar sonrası öğrenci ve velilerle konuştum. Onlara şunları söyledim: "Panik yapmayın. Konuya eğitimci gözüyle bakıyorum. Evet, kural hatası yapılmıştır, hukuken yanlıştır. Ancak, sizler bu okullara yerleştirildiniz. MEB de tedbirini alır ve yine okullarınıza devam edersiniz." Bir süre sonra, MEB de üst mahkemeye, bölge mahkemesine gideceğini açıkladı. Bence, özel okullara gidenler bundan etkilenmeyecek. Kazanılmış hak olduğu için kimsenin okulu düşmez. Eğer yeniden sıralama yapılırsa en fazla 100 öğrenci bir üst tercihine yerleşme hakkı kazanabilir. Çok açık ve net şunu söyleyeyim: Hukuk haklı, ancak bir de huzur ortamının korunması söz konusu. Tahminim değişiklik olmayacak. Bir kere veli ve öğrenciler sakin olsun. Sayın Bakan açıkladı, ben de MEB'in üst kademe yöneticileriyle görüştüm, hiçbir öğrenci mağdur edilmeyecek.
Türkiye'nin son yıllarda yaşadığı gelişme ve teknolojik yeniliklerin hayatımıza girmesi ile birlikte eğitim olanakları ve eğitime talep her geçen gün artıyor. Bu talepte, eğitime erişim, kesintisiz 12 yıllık eğitim, her ilde açılan üniversiteler ve ülkemizin genç nüfusu önemli rol oynuyor. Bunun önemli göstergelerinden biri, üniversite sonrası yüksek lisans ve doktora yapan sayısındaki hızlı artış. Bu artışın sebeplerini araştırdım. Temel etmenlerden biri üniversite derecelerinin artık yeterli olmaması ve üniversite sonrası artan işsizlik sürecinde yeni bir alana yönelme isteği. İş yaşamında ise uzmanlık alanından başka bir alanda akademik uzmanlık talebi şirketlerin beklentileri arasında artık. Ayrıca artan akademik imkânlar da bu talebi hızlandırıyor. Sevgili aileler, gençler artık gelişen yeni dünyada özgür olmak ve farklılaşmak istiyor. Bunu yaparken de 4 yıl öğrenim gördüğü ve meslek olarak ağırlığını hissettiği alan dışında iş yaşamında işine daha pratik olarak yarayabilecek alanları öğrenmek ve bunu da bir akademik derece ile taçlandırmayı arzu ediyor. Ayrıca gençler mezun olduktan sonra yurtdışı deneyimini de yaşamayı tercih ediyor. Bu amaçla özellikle Avrupa, İngiltere ve ABD'de bulunan farklı üniversitelerde yüksek lisans ve doktora eğitimine gidiyorlar. Bunun yanı sıra Türkiye'de yüksek lisans yaparken de AB'nin Erasmus Programı ile de araştırma için Avrupa'da kalabiliyor; farklı öğrenim ortamını görebiliyorlar. Bu açıdan yüksek lisans artık bir gereklilik halini almaya başladı. Ayrıca istihdam için de artık önemli bir kriter halini aldı. Yüksek lisans yoğun okul temposu sonrası özellikle araştırma ve uzmanlaşma odaklı bir eğitim imkânı sağlıyor. Bu noktada aklıma şu soru takılıyor: Üniversitelerimizdeki eğitim çok mu yoğun ve yüksek lisansta sağlanan daha özel olma ve hocalarla daha yakın ilişki kurabilme olanağı üniversitelerde yok mu? Tanıdığım birçok öğrenci yüksek lisans eğitiminde araştırma yöntemleri, bir konuda uzmanlaşma, tez yazabilme, kütüphane kullanımı, analitik yazma becerileri, bir araştırma projesi yönetme konusunda daha çok şey öğrendiklerini söylüyor. Özellikle iş yaşamı ve akademik yaşamda çok daha güçlü ve faydalı bir katkı sağladığını belirtiyorlar. Kısacası, sektör yaşamında başarılı olabilmeniz için, bence yüksek lisans çok önemli.
Türkiye, birçok alanda geriden takip ettiği batı dünyasına, sosyal girişimcilik konusunda da oldukça geriden bakıyor. Nedir sosyal girişimcilik? Sosyal girişimciliği, ticari girişimcilikten, hayırseverlikten ya da sivil toplum çalışmalarından ayıran noktalar nelerdir? Güzel ülkemiz bu konuda neden hâlâ yerinde saymaktadır biraz irdeleyelim. İlk defa 1960 ve 1970'lerde literatüre giren sosyal girişimcilik kavramı 1980'lerde yaygınlaştı. Küresel dünyada geniş bir ağa sahip olan Ashoka'nın kurucusu Bill Drayton tarafından tanıtılmış ve teşvik edilmiş bir kavram. Sosyal girişimcilik özel sektör ve devletçe karşılanamayan sosyal sorun ve ihtiyaçların giderilmesini amaçlar. Toplumsal sorunlara yenilikçi ve yaratıcı çözümler sunar ve sürdürülebilir sosyal dönüşüm için fikirlerin, kaynakların, sosyal süreçlerin yönetilmesini içerir. Sosyal girişimcilik, kişisel çıkarı önde tutmaz. Sosyal girişimcilik kavramı pazar dinamiklerine karşı bir kavram değildir, aksine pazarla uyum içinde çalışır. Sosyal girişim kâr etmeyi amaçlayan ancak kazandığı parayı yine topluma fayda sağlamak için kullanan bir modeldir. Bu konularda genel olarak kullanılan ve artık kulağımıza aşina olmuş "balık" örneğinden yola çıkalım. Hayırseverler ihtiyaç sahibine balık verir; sivil toplumcular ise balık tutmayı öğretmeye çalışır. Ancak sosyal girişimcilik topyekûn balık endüstrisini geliştirmeyi, finansal sürdürülebilirliğe sahip projelerle aynı zamanda istihdam yaratmayı amaçlar. Türkiye'de bu kavramın son yıllarda çok konuşulduğunu özellikle üniversitelerin tanıtıcı ve yaygınlaştırıcı projelerinin yanı sıra bazı STK'ların ihtiyaç analizleri yaparak kamuya önderlik etmeye çalıştığını biliyoruz. Ancak ne yazık ki birçok alanda olduğu gibi bu alanda da hantal yapının sürdüğünü ve toplumda pozitif değişimi amaçlayan liderlerin önüne bürokratik engeller çıkarıldığını duymaya devam ediyoruz. Ülkemiz yüzyıllardır sosyal yardımlaşma kültürünü yaşarken bir taraftan da dezavantajlı gruplara el uzatılan bir medeniyet beşiği olmuş... İmece kültürü buna güzel bir örnek olabilir. Ancak küreselleşen dünya, birçok alanda devleşen kentsel yaşam, bırakın imece kültürünü, neredeyse komşuluk ilişkilerini bile yok etti. Bu tür, kâr amacı gütmeyen sosyal şirket gibi ticari oluşumlar için kanun ya da düzenlemelere ihtiyacımız var; böylece sosyal girişimcilik konusunda, karşılıksız alın teri akıtan gençlerimizin önünü açmış oluruz.
İnternetin sağladığı imkânlardan toplumun önemli kesimi faydalanamıyor. Örneğin, ABD'de, 2011 sonu istatistiklerine göre 65 yaş üstü nüfusun %60'ı, düşük gelirlilerin %50'si, eğitim seviyesi düşük olanların %63'ü, engellilerin de %60'ı internete erişme imkânına sahip değil. Bilgi toplumu olma iddiasındaki bir ülkede vatandaşlar arasındaki bu derin farklılıklar yetkilileri harekete geçirmiş. Çünkü 20. yüzyılda okuma yazma bilmemek insanları nasıl olumsuz etkiliyorsa, 21. yüzyılda da bilgi ve iletişim teknolojilerinden yararlanmamak aynı sonucu doğuracak. İnternet hizmeti kamu görevidir. Vatandaşlar bu araçlara parasız erişebilmeli. ABD'de Bill ve Melinda Gates Vakfı'nın başlattığı Küresel Kütüphaneler girişimi, toplumdaki dezavantajlı bireylerin internet hizmetinden yararlanması için bir program başlatmış. Programın amacı, halk kütüphanelerinin modern bilgi teknolojilerini de barındıran, ihtiyaç duyanlara parasız eğitim veren kurumlara dönüştürülmesi. Bizde de, ABD'deki bu fondan sağlanan kaynakla, Kültür ve Turizm Bakanlığı Kütüphaneler ve Yayımlar Genel Müdürlüğü ve Hacettepe Üniversitesi işbirliğiyle, Kütüphan-e Türkiye pilot projesi başlatıldı. Bu projeyle, halk kütüphanelerinin toplumsal dönüşümdeki yerini nasıl alabileceği araştırılacak. Artık zaman ve mekân kısıtlaması olmaksızın, bireyler istediği bilgiye ulaşabilmeli ve dilediğiyle hızlıca iletişim kurabilmeli. Özellikle dezavantajlı diye nitelenebilecek, yaşlı, düşük gelirli, engelli, kırsal kesimde yaşayan grup ve bireylerin internetten yararlanmasını kolaylaştırmalıyız. Bu amaçla hayata geçirilen ve 26 ildeki 78 halk kütüphanesinde 28 ay sürecek pilot uygulama sonunda hazırlanacak ülke raporuyla, projenin tüm Türkiye'de uygulanmasına yönelik öneriler ortaya konacak. Kısacası, bu proje Türkiye'deki halk kütüphanelerinin, toplumsal dönüşümdeki yerini nasıl alabileceğini araştırmayı hedefliyor. Ülkemizde yürütülen en önemli sosyal inovasyon projelerinden biri olan bu araştırmaya, herkesin destek vermesinin anlamlı olacağını düşünüyorum.
Geçen hafta, Bilgi Üniversitesi'nin davetlisi olarak, Bursa'da Şahinkaya eğitim kurumlarında lise öğrencileriyle bir araya geldim. Üniversite ve meslek seçimi konusunda sohbet ettik. Gençler kaliteli sorular sordu; iyi bir eğitim aldıklarının göstergesiydi bu. Gördüğüm kadarıyla, Şahinkaya değerler olgusu toplamından oluşan bir eğitim kurumu. Değerler, eğitimin kendisiyle başlar. Eğitim, bireyin davranışlarını olumlu yönde değiştirme sürecidir. Bu ifade, Şahinkaya'nın, eğitimde esas aldığı ve temellerini üzerine kurduğu sistemin kalbi. Eğitim süreci Şahinkaya'da, birbirine bağlı 13 dönemden oluşuyor. Okul öncesi ve ardındaki on iki yılda öğrenciler yetişkin, ayakları üzerinde durabilen, belirli bir dünya görüşüne sahip uluslar ve kültürler arası değerlerle yoğrulmuş entelektüel bireyler olarak üniversite ve hayat yolculuğuna devam ediyor. Sürecin birbirine bağlı olması sürekliliği sağlarken, dönemsel bağımsızlık her an her bireyin yeni katkılar alabileceğini gösteriyor. Olumlu değişiklikler sürecine bakış açısı eğitim kurumlarının farklılıklarını ortaya koyan en ciddi ayraçlardan biri. Şahinkaya bu süreci misyonunda bütünlük taşıyan ve bireysel farklılıkları gözeten eğitim anlayışı olarak tanımlıyor. Eğitim kurumlarının temel farklılıklarından biri de, ortaya koydukları eğitim anlayışıdır. Akademik başarının temel değer olduğunu savunan, uygulayan anlayış; sosyal-kültürel gelişmeyi esas alan anlayış ve "hayır bu ikisi birlikte yapılabilir" anlayışı... Şahinkaya zor ve dolambaçlı gözükse de üçüncü yolu tercih etmiş. Sosyal- kültürel gelişim ise Şahinkaya'da bir yaşam biçimi. Her birey bedensel ve ruhsal yönden sağlıklı olmanın bilincindedir ve olmalıdır anlayışı, dersler kadar değerli. Sosyal hizmet duygusu, öğrencisi tarafından benimsenmiş. Çevresel sorunlara duyarlı olmak, aydın birer dünya vatandaşı olabilmenin bence gereği. Öğrencileri bu değerleri taşıyor ve yansıtıyor. Bu da beni çok mutlu etti. Şahinkaya eğitim kurumları emekli bir sınıf öğretmenin, elektrik- elektronik mühendisi iki oğluyla birlikte yükselttiği ve Türkiye'ye kattığı kazandırdığı bir eğitim kurumu. Tamamen eğitime adanmış bir yaşam. Ve o yaşamın içinde onu yalnız bırakmayan ODTÜ'lü ve Boğaziçili iki evlat.
Geçtiğimiz günlerde, Türkiye İhracatçılar Meclisi'nce (TİM) başarılı bir inovasyon haftası düzenlendi. Başbakan Recep Tayyip Erdoğan, Ekonomi Bakanı Zafer Çağlayan ile AB Bakanı ve Başmüzakereci Egemen Bağış'ın da katıldığı organizasyona, yurtdışından ve yurtiçinden AR-GE ve inovasyona gönül vermiş firma, marka ve birçok ünlü konuşmacı başarı hikâyeleri ve örnek sunumları ile katkı sağladı. TİM Başkanı Mehmet Büyükekşi'nin açıklamasına göre, 15 binin üzerinde ziyaretçi kapasitesine ulaşılarak, rekor kırıldı. Sayın Başbakan, Bakanlar ve TİM Başkanı konuşmalarında, bilgi toplumuna geçiş sürecinde Türkiye'nin artık teknoloji ithal eden ülke konumundan çıkıp, kendi teknolojisini üreten ülke olması hedefinin altını çizdiler. Üç gün boyunca izlediğimiz yeni marka oluşturma, girişimcilik ve yenilikçi teknolojiler konularında özellikle yurtdışından konuşmacıların değerlendirme ve tecrübeleri önemliydi. Bu bağlamda, eğitimci şapkamızla en çok dikkatimizi çeken konuşmayı Warwick Üniversitesi-Warwick Üretim Grubu (WMG) kurucusu ve dünyanın önde gelen inovasyon gurularından ve İngiltere dâhil özellikle Çin, Hindistan, Singapur, Malezya gibi ülkelerin başbakanlarının da sanayi danışmanlığını yapan Lord Profesör Kumar Bhattacharyya gerçekleştirdi. Sevgili dostum ve aynı zamanda Warwick Üniversitesi WMG'nin onursal profesörü olan Prof. Dr. Ali Rıza Büyükuslu vasıtasıyla bu organizasyona katılan sayın Lord; üniversite- endüstri işbirliği ile nitelikli ve yenilikçi ürün üretmek için nitelikli insan gücü yetiştirmeye odaklanmanın altını çizdi. Warwick- WMG'nin global bazda yürüttüğü mastır, doktora ve hatta kısa dönem profesyonel gelişim için yürüttükleri sertifika programlarından bahsetti. Bu itibarla, TİM, Yıldız Teknik Üniversitesi ve WMG bir araya gelerek, Türk endüstrisinin inovasyona dayalı kalkınması için gerekli insan gücü ihtiyacını karşılamaya yönelik, Teknoloji Yönetimi programını imzaladılar. Günümüzde eğitimde ezberci modelden, daha yaratıcı ve analitik düşünceyi destekleyen bir sisteme geçiş tartışılıyor. Hükümetin, işveren ve üniversitelerin inovasyonu yapacak nitelikli insan gücü eğitimini destekleyen bu tip organizasyonlarla bir araya gelmesini son derece sevindirici ve umut verici bir gelişme olarak görmeliyiz.
Milli Eğitim Bakanlığı, 8'inci sınıf öğrencilerinin moral ve motivasyonlarını göz önünde tutarak, ortak sınavın ilk oturumunun sorularının yayımlanmamasını istedi; son derece haklıydı. Bazı gazeteler, bu hassas durumu göz ardı edip yayımladılar. Öğrenci ve velilerin bundan etkilenebileceğini hiç düşünmediler. Gazetem SABAH ise, ilk oturumun B kitapçığını elde etmesine rağmen yayımlamadı. Çünkü tiraj kaygısından önce, çocuklarımızın sınav motivasyonu önemliydi. SABAH ailemizin tüm mensuplarını kutluyorum. Ayrıca, eğitim dünyamızdan bu konuda övgüler aldığı için de, bu kurumun içinde olmanın gururunu yaşıyorum. İlk kez yapılan ortak sınav uygulamasında bir olumsuzluk yaşanmadı. Sorular müfredata uygundu. Okulundaki dersleri iyi dinleyen öğrenci, bu tür sınavlarda başarılı olabilir. Soruları uzmanlarla incelediğimde; çok kolay, kolay ve normal ağırlıkta olduğu tespit ettim. Ayırıcı olan zor ve çok zor soru ağırlıkları yoktu. İkinci yarıyıldaki sınavlar da aynı düzeyde olursa, kayıtlarda zorluklar yaşanabilir. Tam net yapan öğrenci sayısı çok olabilir. Bence, puan hesaplarında, yılsonu başarı puanı ön plana çıkacak. Bu da öğrencilerin, notlarını yüksek tutmaları gerektiği anlamına geliyor. Sınavda 2 soru iptal edildi. Binde bir puanın dahi çok önemli olduğu bu sıralama sınavlarında, gençler zamanla yarışıyor. Öğrenci hatalı bir soruya takılıp kaldığında, bu doğru yapacağı birkaç soruya eşittir. Gençler hatalı sorulara harcadıkları zamanın yetkililerden sorulmasını istiyorlar; son derece haklılar. Milyonlarca gencimizin yarıştığı bu tür sınavlarda hatalı soru olmamalı. Elazığ Baskil'de yapılan ortak sınavda öğrencilere dağıtılan Fen ve Teknoloji dersinin A grubu soru kitapçıklarından biri eksik çıktı. Mühürlü kutu ve poşet içinde eksik kitapçığın çalındığı ihtimali üzerinde durulurken, soruşturma başlatıldı. Bir kitapçık sınav öncesi kaybolduğuna göre, sorular deşifre de olabilir. 1999'da 1 milyon 477 bin 408 öğrencinin girdiği ÖSS, İstanbul Bağlarbaşı'ndaki Marmara Üniversitesi İlahiyat Fakültesi Sınav Merkezi'nden iki soru kitapçığının çalınması üzerine iptal edilmişti. Bence, Fen ve Teknoloji sınavı da iptal edilmeli. Ancak, şu soruyu da sormak zorundayım. İlk kez olmasına rağmen, uygulamasında herhangi bir sorun yaşanmayan bu sınav, yoksa sabote edilmek mi istendi?
Başbakan Recep Tayyip Erdoğan yaklaşık 3 yıl önce, "dershaneler kapanacak" derken vizyonunu ortaya koydu. 1975'ten beri eğitim sektöründeyim. "Dershaneler kapanacak" cümlesi hep telaffuz edildi. Sistem sınava dayalı olduğu için, bir öğrenci haftanın 5 günü okula, 2 gün de dershaneye gidiyor. Bu sistemde doğru dürüst bir sosyal yaşamı olmayan gençlerimiz, psikolojik açıdan olumsuz etkilendi. İki T dediğimiz, test ve tost çocuğu olarak yetiştiler. Konu Başbakan Erdoğan'ın önüne geldi. O da bu kurumların kapatılması yönündeki görüşlerini kamuoyuyla paylaştı. Bu istek doğrultusunda çalışmalar başladı. Milli Eğitim Bakanı Nabi Avcı konuyla ilgili, "Dershaneleri kapatacağız. Ancak, öğretmenler ve diğer personel mağdur olmayacak. Dershaneler özel okula dönüşecek" dedi. Çok doğal ki, Avcı'nın bir anda dershaneleri kapatma niyeti olmamalı. Karşısındaki kurumların da hukuksal ve ekonomik hakları var. Ancak, bu ülkenin gençlerinin de, insan gibi yaşayabilmesi için sosyal yaşam şartları oluşturan bir sistemde okuma hakları var. Dershaneler kapansın mı, kapanmasın mı tartışmasını yapacağımıza, gençleri nasıl mutlu edebiliriz, bunu düşünmeliyiz. Eğitimcilerle konuşulmalı, tüm görüşler değerlendirilmeli. Bu sırada, lise ve üniversiteye girişte, binde bir puanın dahi çok önemli olduğu gözden kaçırılmamalı. Dershane bir sonuç; bir de bunun nedenleri var. Bir eğitim sistemini değiştirmek öyle kolay değil. Her yapılan yeniliğe, hemen olumsuz tepki vermemeliyiz. Avcı'nın söyledikleri bir süre sonra gerçekleşirse, tahminim nedenler de ortadan kalkacak. Nedenler yok olmadan, dershaneler sözde kapanır. Dershaneleri özel okula dönüştüreceksiniz; bu okulların kontenjanları yüzde 45 dolu. Pasta aynı, dilimler küçülecek. Ancak bununla ilgili MEB, bir çalışma yürütüyor. Öğrencilere burs verecekler. Bazı dershaneler özel okula dönüşebilecek. Bunlara her türlü kuruluş esnekliği getirilecek. Bununla birlikte dönüşemeyecek dershanelere iki yıllık açık liseler gelecek. Yani ekonomik olarak destek verilirken, bir yandan da süre tanınacak. Okullar nitelikli eğitim verirse dershanelere de ihtiyaç kalmaz. Sınavlara hazırlanan gençleri mağdur etmemeliyiz. Öğrenci ve veliler endişe içinde; haksız değiller. Dershane gerçeğini hepimiz biliyoruz. Bence, bu konu paydaşlarıyla yeniden ele alınmalı.
Bir grup gazeteciyle Anafen Okulları'nın davetlisi olarak Fas'a gittim. Gezinin amacı, iki ülke arasında eğitim ve kültür alışverişini görmekti. Genel müdür yardımcıları, sevgili kardeşlerim İsmail Efe ve Yasin Yücel'in başkanlığında hem güzel bir turistik gezi yaptık, hem de buradaki Mohammed Al Fatih Türk Okulu ile Nilüfer Dil ve Kültür Merkezi'nin çalışmalarını gördük. Fas, bizim 1980'li yıllarımıza benzeyen, otantik bir ülke. Kazablanka'daki Mohamed Al Fatih Türk Ortaokulu, önümüzdeki yıl yeni binasıyla, lise eğitimine de geçecek. Genel Müdür İbrahim Aktaş, bölge SBS birincisinin okuldan çıktığını, eğitim ve rehberlikte güçlü olduklarını ve temel ahlaki değerlere de önem verdiklerini söylüyor. Hizmet düşüncesiyle bu çalışmalar yapılıyor. Fas'ta 2 ilkokul, 5 ortaokul, 3 lise ve 1 dil merkeziyle toplam 11 okulda, 2 bin öğrenciye eğitim veren bu okullar, ülkemizin gönüllü elçiliğini yapıyor. Başkent Rabat'ta, Türkçe'yi ve Anadolu tarihini öğretmek amacıyla Nilüfer Türk Dili ve Kültür Merkezi kurulmuş. Merkezin müdürü İsmail Danyıldızı, resmi dilin Arapça ve Fransızca olduğu, okullarda İngilizce'nin öğretildiği, kuzey bölgelerde ise İspanyolcanın konuşulduğu bu dil cenneti ülkede, Türkçeye ilginin de giderek arttığını belirtiyor. Dönüş yolunda güzel bir sürprizle, mutlu olduk. 2010-2012 arasında uygulanan Comenius Okul Ortaklıkları Projeleri kapsamında Anafen Okulları'nın "TraditionsAround Europe WithoutBorders" (Sınırları Olmayan Avrupa'da Gelenek ve Görenekler) konulu projesi, Türkiye'nin yıldız projesi olarak seçildi. Comenius okul ortaklıkları, farklı ülkelerdeki öğrenci ve öğretmenlere, Avrupa kültür ve dil çeşitliliği ile ortak ilgi alanlarında birlikte çalışma fırsatı sağlıyor. Ayrıca, aktif bir Avrupa vatandaşı olma yolunda öğrencilerin kişisel gelişimleri için gerekli temel becerileri edinmeleri amaçlanıyor. Yeşilvadi Anafen Ortaokulu ülkemizi "Streets of Europe" (Avrupa'nın Caddeleri) adlı projeyle temsil edecek. Projeler kapsamında, değişik kültürlere yönelik farkındalığın geliştirilmesi amaçlanıyor. Kısacası, her yerde olmazsanız, hiçbir yerde olamazsınız.
Hükümetin ve YÖK'ün son yıllarda yaptığı en iyi icraatlardan biri de hiç kuşkusuz ki vakıf üniversitelerinin önünü açmak ve Türkiye'de üniversite sayısını artırmak oldu. Genç nüfusa sahip bir ülke olarak halihazırda ülkemizde yükseköğretime ciddi talep söz konusu. Diğer taraftan, iyi yönetildiği takdirde çevre ülkelerden, komşu ülkelerden, Kuzey Afrika, Kafkaslar, Ortadoğu ve Asya'dan yabancı öğrenci getirmek suretiyle Türkiye'nin de küresel yükseköğretim pazarından pay alarak, eğitim ihraç etmesi mümkün. Her geçen gün artan sayıdaki üniversitele- ri ile Türkiye Cumhuriyeti'nin bu potansiyeli var. İşte tam bu noktada Fenerbahçe Spor Kulübü'nün resmi sitesinden FBÜ'nün kuruluş başvurusunun yapıldığı haberini aldım. Bir eğitimci ve F.Bahçeli olarak çok sevindim. Başta bu işin mimarı olan Başkan Aziz Yıldırım ve yönetim kurulunu kutlarım. Bu önemli yatırımın, F.Bahçe gibi Türkiye'nin en büyük sivil toplum örgütlerinden biri olan camiadan gelmesi çok anlamlı. Diğer taraftan uzun yıllardır, ABD, Almanya, Hollanda, İngiltere, İspanya, Japonya, Avustralya, Kanada, Rusya ve hatta Çin gibi ülkelerin global bazda tüm spor branşlarında, özellikle olimpiyatlarda sürdürülebilir başarı elde etmelerinin arkasında spor ile bilim arasında kurdukları araştırma, geliştirme ve eğitime dayalı organik ilişki var. F.Bahçe Üniversitesi'nin uzmanlık alanı Spor Bilimleri ve Teknolojileri ile Spor Sağlığı olacak. FBÜ'nün akademik projeksiyonunda ayrıca mühendislik, iktisadi ve idari bilimler, fen-edebiyat, denizcilik ve son yıllarda ön plana çıkan spor hukukunu da kapsayacak şekilde hukuk fakültesi kurulması planlanıyor. Üniversitenin kuruluşunda akademik sürecin koordinasyonunu, Türk yükseköğretiminin küreselleşmesine projeleri ile önemli katkılar sağlayan, eski rektörlerden ve can dostum Prof. Dr. Ali Rıza Büyükuslu'nun yapıyor olması olaya vizyon katacak. Madrid Üniversitesi bünyesinde kurulan Real Madrid spor okulu ile birlikte Avrupa'da ve Türkiye'de spor kulüpleri için de bir ilk olacak. Bu üniversite kurma girişiminin Türk yükseköğretimine ve ülke sporuna şimdiden hayırlı olmasını diliyorum.
Özel okula dönüşmek isteyen dershanelere tahsis edilecek arsa şartları ele alındı. Bu kurumlar için özel okullar yönetmeliği de yumuşatılıyor. Bu çerçevede spor salonu, bahçe metrekareleri gibi standartlarda da kolaylaştırmaya gidilecek. İlk etapta dershanelerin bulunduğu binada özel okula dönüşebilmesinin önü açılacak. Hatta bir adım daha ileri gidiliyor, Milli Eğitim Bakanlığı (MEB) buralarda burslu öğrenci okutacak. Ben de hep, kontenjanların dolması için MEB'in özel okullardan hizmet satın alması taraftarıyım. Buraya çok dikkat etmek gerek, zaten özel okul sektöründe doluluk oranı yüzde 45 civarında. Özel okul haline getirilecek dershaneler de gelince pasta küçülecek. Araştırdım ve gördüm ki, önümüzdeki günlerde özel okullar da, bu konuda yavaş yavaş seslerini çıkarmaya başlayabilir. Yani durup dururken, bir kaosa ortaya çıkacak diye düşünüyorum. Bu konuya çok dikkat edilmeli. MEB'in, Özel Öğretim Kurumları Kanunu ve yönetmeliğinde yapacağı değişikliklerle 1 Ocak'tan itibaren sınavlara yönelik öğrenci yetiştiren kurumlar için yeni bir dönem başlayacak. Değişikliklerle dershane kavramı milli eğitim sisteminden çıkarılacak. Yeni düzenlemeye göre bundan sonra dershane adıyla kurum açılamayacak. Ancak, danışmanlık adıyla kurulacak, okula yardımcı kuruluşlara da engel olunmayacak. Sınavlara hazırlık söz konusuysa, öğrenciler binde bir puanın bile önemli olduğu bir sınava giriyorsa, merdiven altı demeyelim de, çok daha pahalı bir sistemle sınavlara hazırlanacak. Dershanelerin MEB'in denetiminden çıkması sınavlara hazırlık sürecinde hiçbir şey ifade etmez. Eğer öğrenci ve ailesi ek bir çalışma almak istiyorsa, bu onların en demokratik hakkıdır. Ancak, bugünün çok üstünde fiyatlarla bu hizmeti alırlar, bu bir. İkincisi, kontrol devreden çıkacağı için öğretmen kalitesi orada çalışanların sistemine kalmış olur. Bir eğitimci olarak dershanelerin kaldırılmasına taraftarım. Ancak, bir veli olarak duruma baktığımızda, en değerli varlığım çocuğumdur. Ben onun en iyi lise ya da üniversiteye gitmesini isterim. Bunun için de elimdeki maddi manevi imkânlar dâhilinde en iyisini yapmaya çalışırım. Dershaneye gönderirim ya da özel ders aldırırım. Çocuğunun geleceği için kim bunları yapmaz?
Bir yıl önce Başbakan Recep Tayyip Erdoğan, dershanelerin kapatılmasıyla ilgili vizyonunu ortaya koydu. Geçtiğimiz günlerde de Milli Eğitim Bakanı Nabi Avcı dershanelerle ilgili bir açıklama yaptı. O açıklamaya göre 1 Ocak 2014'ten itibaren dershanelere ruhsat verilmeyeceği söz konusuydu. Ancak bu cümle kamuoyunda yanlış anlaşıldı. Çünkü dershaneler kurulurken bir kere ruhsat alırlar ve ocak ayında da yalnızca bir kereye mahsus harç yatırırlar. Anladığım kadarıyla, yeni açılacak dershanelere artık ruhsat verilmeyecek. Dershanelerde öğretmen ve çalışanlar bu konudan son derece tedirgin oldular. Tedirginlik duyan bir kısım da, şu anda ortaokul 7'nci sınıf ve lisede 11'inci sınıfta okuyan öğrenciler. Bu öğrenciler bir yıl öncesinden sınavlara hazırlanmaya başladılar. Dershane kapatmak, bir kapıyı açıp kapatmak kadar kolay bir hadise değil. Dershanelerin ekonomik ve anayasal hakları söz konusu. Anayasada bir değişiklik yapılarak, dershaneler Milli Eğitim Bakanlığı bünyesinden çıkarılabilir. Ancak dünyada ve özellikle Avrupa'da (Yunanistan hariç) dershaneler bulundukları ülkelerde Milli Eğitim Bakanlık'larına bağlı değiller. Bu kurumlar belediyelere belirli vergi ödeyerek işlemlerini gerçekleştiriyorlar. Ayrıca dershane kelimesinin kaldırılması halinde, 'danışmanlık' olarak bu işi yapabilecekler. Ortaöğretime geçişte yeni sınav sistemi getirildi. Bu sistemde 12 adet merkezi sınav mevcut. Bu noktada bence dershaneler, SBS'den çok daha önemli bir konuma gelmiş oluyor. Ayrıca bunun yanında üniversiteye hazırlık, YGS-LYS var, YDS, KPSS, ALES, TUS ve çeşitli isimlerdeki sınavlara hazırlık kursları veren dershaneler var. Bunların durumu ne olacak? 38 yıldır bu sektörün içerisinde olduğum için Bakan'ın söylediklerini çok iyi anlıyorum, kamuoyuna da ne iletilmesi gerektiğini çok iyi görmek lazım. Dershanelerin kapatılması kelimesiyle hep ortaokuldan liseye geçiş bahsediliyor. Üniversiteye hazırlık dershaneleri ne olacak, diğer dershaneler ne olacak? Bunlar soru işareti olarak karşımızda duruyor. Dershaneler kaldırılabilir. Ancak sınavlar, yani sebepler söz konusu olunca, dershaneler sonuçtur. O zaman yine başka isimler altında öğrenciler sınavlara hazırlanmak isteyecektir. Kısacası, ortam istenmeyen bir kaosa doğru sürükleniyor.
Değerli dostum, Fatih Üniversitesi rektörü Prof. Dr. Şerif Ali Tekalan'ın daveti üzerine, birlikte Panama'ya gittik. Panama Üniversitesi ile Türkiye'den bu ülkeye giden eğitim gönüllüleri samimi diyaloglara girmiş. Bunun neticesi olarak Panama Üniversitesi rektörü Dr. Gustavo Garcia Paredes 2012'de Türkiye'ye Fatih Üniversitesi'ne bir gezi düzenlemiş. Ziyaret neticesinde akademisyen ve öğrenci değişimini öngören bir anlaşma imzalanmış. Panama'ya dönüşünde, rektör ilk iş olarak kendisinin yıllardır kitaplardan araştırıp, yakından tanıdığı Anadolu tarihini ve dilini Panama'da tanıtmak için, üniversitesinde Anadolu Kültür Merkezi'ni kurmuş. Panama'daki eğitim gönüllülerinin de desteğiyle Gediz Üniversitesi'nden Anadolu Kültür Merkezi'ne Türkçe öğretmeni gönderilmiş. Ayrıca Türkçe üniversite öğrencilerine kredili ve seçmeli ders olarak verilmiş. Panama Üniversitesi'nden sonra, Fahri Konsolosumuz Fernando Porras'ın sayesinde Panama Kanalı'nı gezdik. Ziyaret ettiğimiz ikinci üniversite, Universidad Latina de Panama'nın rektör yardımcısı ve Tıp Fakültesi Dekanı Prof. Dr. Jorge Medrano bize "Ben Osmanlı torunuyum. 100 yıl sonra dedelerimin soyundan Osmanlı torunlarının Panama'ya gelişi beni çok duygulandırdı" dedi. Fakültesinin seçkin öğrencilerine, Fatih Üniversitesi'nde staj yaptırmak istediğini de sözlerine ekledi. İkinci durağımız Kostarika'da, Kostarika Üniversitesi Rektör Yardımcısı Dr. Hector Gonzales Morera ve öğretim üyelerinin katıldığı törende Fatih Üniversitesi'nin tanıtımı yapıldı ve birçok alanda işbirliğine imza atıldı. Bir işadamının Türk okulu yapılması için arsa bağışladığı bu güzel ülkede de helikopterle yanardağ boğazını ve yağmur ormanlarını gezdik. Üçüncü durağımız olan El Salvador'da Evangelist Üniversitesi ve Fatih Üniversitesi arasında, öğrenci ve öğretim elemanları değişimi ve bilimsel araştırma projelerini geliştirecek bir işbirliği anlaşması mevcut. Üniversitenin mütevelli başkanı Dr. Seth Mauricio ve ailesi ekibimize çok yakınlık gösterdi. Dışişleri Bakanı Hugo Martinez, ülkesinde yeni yatırım fırsatları oluşturacak ilişkilerin geliştirilmesini sağlayan çabalar için heyetimize teşekkür etti. Mayalar'dan kalma piramitleri gezdik ve ülkemize döndük. Bu gezide, bir Türk eğitimcisi olarak, üniversitelerimizin büyüklüğüyle gurur duydum.
Rum toplumu üniversite heyecanını yaşıyor. Beyoğlu Merkez Rum Mektebi Vakfı, Kasım 2011'de statüsü değişerek tüzel kişilik kazanmasının ardından ilk adımını attı. Vakfın kuracağı üniversitenin merkez kampusu, Beyoğlu Merkez Rum Kız Mektebi olacak. Türkçe, Yunanca ve İngilizce eğitim verecek üniversite için vakıf yönetimi, Vakıflar Genel Müdürlüğü'ne başvurdu. Ankara ise formül arayışında. Çünkü Osmanlı döneminde kurulan vakfın, üniversite kurma yetkisi yok. Ancak kuramayacağına dair de madde bulunmuyor. Eğer formül oluşturulabilirse, Türkiye'de, yaklaşık yüzyıl sonra bir Rum üniversitesi kurulmuş olacak. Projenin fikir sahibi ve süpervizörü, değerli dostum Prof. Dr. Ersi Abaca Kalfoğlu, YÖK'e bağlı bir vakıf üniversitesi hedeflediklerini, buna kanuni engel bulunmadığını söyledi. Kalfoğlu, eğitim dilinin İngilizce olacağını, ancak Türkçe ve Yunanca eğitim verecek bölümler de bulunacağını belirtti. Üniversitede Tıp, Sağlık Bilimleri, Fen-Edebiyat, Hukuk ve Mimarlık fakültelerinin yer alacağını söyleyen Kalfoğlu, bir Sağlık Meslek Yüksekokulu'nun yanı sıra, Kültür ve Tabiat Mirası Araştırma Merkezi gibi, çeşitli enstitüler ve merkezler de kurmayı amaçladıklarını ifade etti. Üniversitenin uluslararası olmasına önem verilecek. Dünyanın dört yanından öğrenci bekleniyor. Ümit ediyorum ki, bu üniversite Türk-Yunan dostluğunu bilimsel temellere oturtarak işbirliği sağlayacak. Beyin göçünü de geri çevireceğine inanıyorum. Beyin göçü deyince akla Blackberry'nin kurucusu İstanbul Rum'u Mike Lazaridis geliyor. Lazaridis'den telekomünikasyon okulu açması ve üniversiteye en yüksek teknolojiyi getirmesi istenecek. Bence, eğitime gönül vermiş insanları bulduktan sonra, bütçe zor değil. Rum vakıflarının olanakları var. Üniversitenin ismiyle ilgili bir yarışma planlanıyor. Sevgili Kalfoğlu'yla, gençlere yönelik projelerde danışman olarak beraber çalışıyoruz. O'nun ve arkadaşlarının, bu üniversitenin kurulmasında başarılı olacaklarına inanıyorum. Edindiğim bilgilere göre, Ermeni toplumunda da, kendi imkânlarıyla bir vakıf üniversitesi kurup kuramayacağı tartışılıyor. Bu konuda uzmanların görüşleri alınıyor ve yurtdışındaki modeller inceleniyor.
Okullarda ders başı heyecanı yaşanırken, özel sağlık liselerinde kriz var. Sürekli artan hemşire, anestezi, acil tıp gibi yardımcı sağlık personeli ihtiyacının yarattığı liseler çığ gibi arttı. İş garantisi vaadi de bunları çekici kıldı. Özel sağlık lisesi açan kurucular, 2013 çalışma iznini ve ruhsatını alarak, şubatta mevcut yönetmelik hükümlerine göre okulunu düzenledi. Denetlemelerden sonra, MEB'in uygun gördüğü kontenjanlara göre kayıt aldılar. MEB, 2 Ağustos'ta yönetmeliği değiştirdi. Okul açmayı bazı şartlara bağladı. İki geçici maddeyle mevcut ruhsatlı okulları da içine alarak, yeni koşulların yerine getirilmesini istedi. Bu değişiklik öncesinde, MEB'in okulun fiziki koşullarına uygun verdiği kontenjanlara göre kayıt yapılırken, stajlarda bir öğrenci kısıtlaması yoktu. Ancak değişiklikle, kontenjanlar staj yapılacak hastanenin personelinin yarısı kadar oldu. Bu okulların en az 50 yatak kapasiteli bir hastaneye bağlı olma zorunluluğu var. Ayrıca, bu hastanenin okula en fazla 30 km. mesafede olması gerekiyor. Bu değişiklikler ve genelge, bazı okulların kapanmasına yol açacak. Bildiğim kadarıyla öğrenciler 11 ve 12'nci sınıflarda staj yapacak. Staja göre öğrenci sayısı azaltıldı. Ancak birçok okul, öğrencilerini eski kontenjan sayısına göre kaydetti. İşte bu günlerde bunun kargaşası yaşanıyor. Bence yönetmelik geriye doğru işletilerek, daha önce izin verilen okullar mağdur edildi. Bir okula yerleşemeyen öğrenci sayısı yaklaşık 500 bin. Çocuklarını ücret ödeyerek kaydettiren veliler, açılış izni verilmediğini öğrenince isyan etti. Sektör mağduriyetleri önleyecek değişiklik bekliyor. Ancak kimse ne olacağını bilmiyor. Oysa çözüm basit: Yönetmelikte yapılan değişiklik, sonraki ders yılına ertelenecek. Bu madalyonun birinci yüzü. Gelelim madalyonun ikinci yüzüne. MEB'den aldığım bilgilere göre, şartları yerine getirmeyen okullara kesinlikle açılma izni verilmeyecek. Kurucular, özel sağlık meslek lisesi yatırımlarını, farklı türdeki okullara dönüştürebilecek. Tabii ki fiziki ortam, staj ve hastane şartları yerine getirilmeli. Eğitim uzman öğretmenlerce verilmeli. Sağlık ciddi eğitim ister.-- Gerçekler ortada. Peki, hiç günahı olmayan öğrenci ve veliler şimdi ne yapacak? MEB'in değerli yöneticilerinin, bu insanlarımıza yol göstereceğine inanıyorum.
Geçen hafta Anadolu liseleri için yazdığım, "Boş kontenjanlar doldurulmalı" başlıklı yazım çok ses getirdi. İlgi ve desteğinize teşekkür ederim. Aynı akşam MEB, boş kontenjanlar dolana dek ek yerleştirme yapılacağını açıkladı. Böylece, bir kez daha eğitimde, SABAH farkını yaşadınız. Son dakikada aldığı doğru karardan dolayı, MEB'i kutluyorum. Bu yıldan itibaren ortaokuldan liseye geçişte sınav sistemi değişti. 1 ve 2'nci dönemlerde, 6 dersten yapılacak sınavların, birer tanesinin merkezi olmasına karar verildi. Bu da şu anlama geliyor, demek ki öğrenciler 12 sınava girecek. Merkezi sınav derken Sayın Bakan 'merkezi' kelimesini kabul etmek istemiyor. Ancak, sonuçta bir sıralama yani merkezi sınavlar söz konusu. Bu sınavlarda görülen konulardan soru sorulacak. Bizde okullar arasında eğitim ve öğretim eşitliği olmadığı için, bu müfredat eşitliği nasıl olacak? Bu akıllarda bir soru... Öğrenciler okulda sabit kalacak, öğretmenler yer değiştirecek. Ancak sınav güvenilirliğine baktığımızda, bütün yörelerde aynı güvenilirlik sağlanır mı? Bu sorun olacak. 3 yanlış 1 doğruyu götürmüyor. Bu da şu anlama geliyor, öğrenci sıkıştığında cevapları kafadan atabilir. Yani haksız olarak doğru cevap yakalama sansına sahip olabilir. Oysa 4 seçenekli sıralama sınavlarında 3 yanlışın 1 doğruyu götürmesi gerekiyor. Bunun dışında 6-7-8. sınıftaki yılsonu başarı puanlarının ortalamasının yüzde 30'u alınacak. Tabii burada hormonlu notlar söz konusu olacak. Öğrencilerin sınav stresinin azalması noktasında, "1 sınav varken öğrencinin stresi artıyordu, birkaç sınav koyduk ve stres olmayacak" deniliyor. Buna katılmıyorum. 12 sınavda stres daha çok olur. Öğrencinin sınava katılamaması halinde, mazeret sınavına katılacak deniliyor. Bu tür merkezi sınavlarda soruların ağırlıklarının aynı olması gerekir. Mazeret sınavı sorularının ağırlıkları bir öncekinden yüksek ya da düşükse, burada öğrenci açısından hukuksal sorun söz konusu olabilir. Sonuçta değişen bir şey yok. Yine ortaokuldan liseye geçişte sınavlar söz konusu. Galatasaray, İstanbul Erkek gibi liselere girişte ikinci bir sınav olacak mı sorusunun yanıtı halen yok. Özel okullar için sınav yapılıp, yapılmayacağı da tartışılıyor. Bence yapmalılar. Binde bir puan dahi ortaokuldan liseye girişte çok önemli olduğuna göre, öğrenciler hazırlanırken yine okul dışı kurumlardan yardım alacak. Bu da dershanedir. Dershaneler sonuçtur. Siz bu nedenleri, yani bu sınavları ortadan kaldıramadığınız müddetçe, sonuç ortada kalacak. Sayın Bakan, bu sistemi iyi niyetle getirdi. "Çocuklar hiç gülmeyecek mi?" diye bir cümle kullandı. Doğru, ben de çocukların gülmesini istiyorum. Ancak, bu yeni sistemi masaya yatırarak, artılarını ve eksilerini görmemiz gerekiyor. Bence, bu sistemi pilot bölgede deneseydik, orada artıları eksileri görseydik ve daha sonra ülke bazına yaysaydık daha doğru olurdu.
Anadolu ya da fen liselerine yerleşemeyen öğrencilerin bir süre sonra meslek lisesi ve imam hatip lisesi karşılarına gelecek. Ya da özel okul seçeneği kalacak. Ekonomik nedenlerden, özele gidemeyen ya da "ben genel lisede okumak istiyorum" diyen bir öğrenci kitlesi ortaya çıkacak. Bu öğrencilere verilecek cevap: "Açık liseye gidiniz." Ancak aldığım bilgiye göre, MEB Anadolu liselerinin ve çok programlı liselerin içinde genel lise sınıfları kuracak. Bu tip istekli öğrenciler buralara yerleştirilecek. Ancak günün konusu, Anadolu liselerindeki boş kontenjanlar. Kontenjanların boş kalmasında iki önemli neden var. Birincisi geçen yıllarda 500'lü puan sistemi vardı. Öğrenci geçmiş yıllardaki puanla kendi puanını karşılaştırıp öngörüde bulunabiliyordu. Oysa bu yıl 700'lü puan sistemine geçildi. Öyle olunca öğrenci ve veli geçmiş yıllarla sağlıklı kıyaslama yapamadı. İkincisi ise özel okulların burs miktarını artırması oldu. Başarılı öğrenci maddi imkânsızlık yüzünden özel okula gidemezken burslar bu yönde tercihin artmasını sağladı. Bu yerleştirme süreci son derece yanlış. Önümüzde üniversite giriş sistemindeki yerleştirme örneği var. Bir kerede karma bir yerleştirme yapılabilirdi ama alttan yukarıya doğru doldurma sistemine gidildi. Doğal olarak da en üstteki okulda da belli miktarda açık oluşuyor. Ben olsam bir ek yerleştirme daha yapar, Anadolu liselerini boş bırakmamaya çalışırdım. Hatta bu süreci de biraz uzun tutardım. Geçen yıllarda MEB, maalesef okulları boş bıraktı ve bir yerleştirme daha yapmadı. Yıllarını bu sınava hazırlıkla geçiren çocuklara ve velilere yazık oluyor. Okulların açılmasına 13 gün kaldı. Ne yazık ki bu konuda tek adım dahi atılmıyor. Binlerce kontenjan yine boş. MEB acilen boş kontenjanlara yerleştirme yapmalı. Manzara pek iç açıcı değil. Geçen yıl da en gözde okullarda bile boş kontenjan kalmasına rağmen bakanlık yeni yerleştirme yapmamıştı. Boş kontenjan sorununu da sınıf çözmüştü. Okulların hazırlık ya da 9. sınıf şubelerinden birini kapatınca bir gece içinde kontenjanlar kapanmış oldu. Geçen yıl bu yüzden binlerce çocuk Anadolu lisesine giremedi. Umarım, aynı uygulama bu yıl da düşünülmez.
10 yıl önce, 2003'te dönemin Milli Eğitim Bakanı Sayın Hüseyin Çelik tarafından hayata geçirilmek istenen özel okulların boş kontenjanlarında devlet bursuyla öğrenci okutma girişimi dönemin Cumhurbaşkanı'ndan veto yemişti. Bakanlık bu formülü yeniden devreye sokuyor. Özellikle Anadolu'da başarılı fakat maddi durumu yetersiz öğrenciler, devlet bursuyla özelde okutulacak. Bu sayede öğrenci garantisi alan dershaneler de, özel okula dönüşme sürecinde zorlanmayacak. MEB dershanelerin dönüşümünü hızlandırmak için bu kurumlara öğrenci başına destek verecek. Böylelikle başarılı öğrencinin, özel okula gitmesi teşvik edilecek. Dershanelerin kapatılması çalışmaları sona yaklaşıyor. Seçeneklerden biri de, bunların sözleşmeli okula (Charter School) dönüştürülmesi. Bu modelde, derslik sıkıntısı çeken MEB, özel okullardan hizmet satın alacak. Charter School sistemi ABD'de uygulanıyor. Sistemden dar gelirli ailelerin başarılı çocukları yararlanacak. Rekabetçi ortamda istenen standartları yakalayamayan okulların sözleşmesi devletçe feshedilecek. Charter okulların kendi müfredatını belirlemesinde esneklik gösterilmeli. Örneğin, üniversite hazırlık liseleri gibi. Bu tür liselerin programları hazırlanırken, dershanedeki çalışmalar okulda yapılabilir. Kısacası, öğrencinin dershaneye gitmeden, üniversiteye hazırlanması sağlanır. Hem MEB'in Anadolu lisesi müfredatını iyi uygulayan, hem de sınavlara iyi hazırlayan bir program oluşturulur. Dershaneyle lise bir programda kesişebilir. Dershane öğretmenlerinin maaşları da performansa göre belirlenir; bu rekabet eğitimde kaliteyi artırır. Ülkemizde özel okulların oranı yüzde 3 civarında. Bunlar yıllardır yüzde 45 kapasite ile çalışıyor. Teşvik edilirse kontenjanları dolabilir. Bu olumsuz ortam, ancak MEB'in özel okullardan hizmet alması ile giderilir. Gelişmiş ülkelerde bu tür yatırımlar sadece devletçe yapılmıyor. Özel sektör de bu alana ciddi yatırım ve katkı sağlıyor. Eğitimde artık alternatif çözümler aranmalı. Özel okulların teşvikinin en çok dar gelirlilerin lehine olacağı unutulmamalı. Eğitim, yeni Türkiye'nin önünü açacak şekilde yeniden yapılandırılmalı. Charter School sistemi, eğitimin sorunları da göz önüne alındığında, bence doğru bir düşünce.
Önümüzdeki yıl SBS yok. Milli Eğitim Bakanlığı (MEB) çalışmaların sonucunu bir süre sonra kamuoyuna açıklayacak. Şimdi size kesin olmayan, bazı ön bilgileri aktaracağım. 2014'te ortaokul son sınıf öğrencileri adrese dayalı olarak ilgi, yetenek ve not durumuna göre Anadolu veya meslek ve teknik liselere yönlendirilecek. 8'inci sınıf öğrencileri mayısta istedikleri okula ön kayıt yaptıracak. Öğrencinin ortaokul başarı puanı, spor, bilim, sanat gibi faaliyetleriyle de birleştirilerek, liseye giriş puanı oluşacak. Ön kabul bu puana göre olacak. Başvurduğu lisede kontenjan dolmazsa, öğrenci oraya kayıt yaptıracak. Herkes ikametine yakın Anadolu Lisesi bulma şansına sahip. Anadolu lisesinin olmadığı yerde de çok programlı lise devreye girecek. Ben yine de Anadolu liselerinde kontenjan sıkıntısı olacağını düşünüyorum. MEB'in bu konuya çalışmasında yarar var. Önümüzdeki yıl, 8'inci sınıflarda matematik, Türkçe, sosyal, fen, din ve yabancı dilden dönem içindeki 3 sınavdan 1'i merkezi olacak. Burada öğrenci sabit kalırken, öğretmenler okul değiştirecek. Her ders için ayrı test sınavı yapılacak. Yanlışın doğruyu götürmemesi düşünülüyor. Bence yanlış; bu sistemde öğrenciler cevapları korkmadan sallayabilir. Sınavlar yıl içine yayılacak. Giremeyenlere mazeret sınavı yapılacak. Bu da yanlış. Merkezi sınavda, soruların ağırlıkları ve çözüm ortalamaları tek olmalıdır. Şayet aynı isimde 2 sınavı birleştirmeye kalkarsanız, hukuksal sorunlar oluşur. Sorular 8'inci sınıf müfredatına uygun, kazanımları ölçen ve yoruma dayalı olacak. Öğrenci her 2 dönemde görülen konulardan 6 sınava girecek. Yalnızca bu sınavlardan sınıf geçilmeyecek. Sınavlar, aralık ve nisanda olabilecek. Sistem oturursa 7'nci, 6'ncı belki de 5'inci sınıflara kaydırılabilecek. Anadolu, fen ve sosyal bilimler liselerine girişte, bu sınav sonuçlarından faydalanılacak. Yılsonu başarı puanını yüzde 40 öğretmen notu, yüzde 60 merkezi sınav belirleyecek. Liseye giriş puanını 6'ncı sınıf yüzde 10, 7'nci sınıf yüzde 20, 8'inci sınıf yüzde 70 etkileyecek. Bu yıl son sınıfların, 6'ncı ve 7'nci sınıf yılsonu başarı puanları yeniden hesaplanabilir ya da bir alternatif bulunabilir. Bizde öğretmenlerin notları objektif veremediği bir gerçektir. Yine kaliteli eğitim yapan ve dürüst not veren okulların öğrencileri mağdur olacak. Korkarım ki notun yüzde 40 etkisinde de suiistimaller yaşanabilecek. Kısacası, henüz hiçbir şey net değil. Veli ve öğrencilerin akılları karışık, panik içindeler.
Milli Eğitim Bakanlığı (MEB) dershanelerin kapanmasını değil, özel okula dönüşmesini istiyor. Birçok seçeneği inceleyen bakanlık, liste başına Amerika Birleşik Devletleri'nde (ABD) uygulanan sözleşmeli okul (Charter School) modelini aldı. Dershanelerin en geç 2014-2015 eğitim öğretim yılında, özel okula dönüştürülmesi öngörülüyor. MEB'in yaptığı bir araştırmaya göre, dershanelerin yüzde 55'i özel okula dönüşmek istiyor. MEB'in elindeki en önemli veri bu. Bu araştırmaya katılmıyorum. Bence, gerçekleri pek yansıtmıyor. Özel okul formatında görülen Charter okullarında öğrenciler ücretsiz okuyacak. Okulun masrafları da merkezden ayrılan kaynakla ve sponsorlar tarafından finanse edilecek. Finansmanı üstlenen bakanlıkla, okulu inşa edecek ve işletecek olan girişimci arasında protokol imzalanacak. Öğrenci başına işletmeciye ücret ödeyecek. Bakanlığın tek beklentisiyse başarı olacak. Öğrenci ve okul başarısının iyi bir düzeye getirilmesi istenecek. Denetim göreviyse yine MEB'de olacak. Girişimci eğer istenen başarı seviyesini yakalayamazsa, bu okulların destekleyicisi olan devlet sözleşmeyi iptal edebilecek. Modelin Türkiye'de özellikle eğitimdeki başarı seviyesi yüksek olmayan il ve bölgelerde uygulanması hesaplanıyor. Bu arada dershane sahiplerine, özel okul yatırımı için arsa tahsisi ve vergi muafiyeti gibi teşviklerinde verilmesi planlanıyor. Ülkemizde özel okulculuğun ne kadar zor olduğu ortada. Kontenjanların büyük bir kısmı boş. Zaten isteyen dershaneci okul açabiliyor, herhangi bir mani yok. Bu düşünceye, şu anki mevcut özel okullar nasıl bakacak. Bunu da zamanla göreceğiz. Bakalım uygulamayı nasıl değerlendirecekler? Gelelim önümüzdeki yıl SBS ne olacak konusuna. Kesinleşmiş hiçbir şey yok. Özellikle 8'inci sınıf veli ve öğrencileri panik içeresinde. MEB'den aldığım ön bilgileri sizinle paylaşmak istiyorum. Önümüzdeki yıl, 8'inci sınıflarda matematik, Türkçe, sosyal, fen, din ve yabancı dilden dönem içerisinde yapılan 3 sınavdan 1'i merkezi yapılacak. Burada öğrenciler sabit kalırken, öğretmenler okul değiştirecek. Sınavlar test usulü olacak. Belirtilen dersler için ayrı ayrı sınav yapılacak. Yanlış soruların, doğru cevapları götürmemesi düşünülüyor. Bence yanlış. Böyle bir sistemde, öğrenciler cevapları korkmadan sallayabilir.
Feyziye Mektepleri Vakfı Işık Okulları'nın 127 yıllık köklü bir geçmişi var. Osmanlı İmparatorluğu'ndan, Türkiye Cumhuriyeti'ne uzanan döneme tanıklık etmiş. Kuruluşunun 49. yıldönümünde Mustafa Kemal Atatürk'ün onayı ile "Işık" adını almış. İlk kampusunu Nişantaşı'nda açan FMV Işık Okulları, Ayazağa Kampusu, Işık Üniversitesi Şile Kampusu ve Erenköy Kampusu gibi dev yatırımlarına da Bahçeşehir'deki "Ispartakule Kampusu"nu da eklemeye hazırlanıyor. Burada anaokulu, ilkokul ve ortaokul hizmet verecek. 21 bin metrekare kapalı alanda kurulu üç katlı okul binasında, konferans salonu, atölyeler, laboratuvarlar, kütüphane, yüzme havuzu, spor salonu ve yemekhane bulunuyor Işık Okulları liselerinden mezun öğrencilerin tümü yurtiçi veya bir kısmı yurtdışı üniversitelerin lisans programlarına girebiliyor. Kaldı ki Işık Okulları, kendi ilköğretim okullarından mezun öğrencilerin yüzde 50'sini almayı hedefliyor. Kalan yüzde 50 civarında öğrenci ise istediği diğer bir okula kayıt yaptırıyor. En dikkat çekici sonuç ise, SBS'den sonra başka okulları hedefleyen öğrencilerin çoğunun İngilizce dışında eğitim yapan okulları tercih etmesi. Öğrenci ve veliler burada öğretilen İngilizceyi yeterli buluyor ve gidecekleri okulda ikinci bir dil öğrenmeyi hedefliyor. Velilerden öğrencilere, yöneticilerden çalışanlarına ve tüm tedarikçilerini de kapsayan detaylı bir öz değerlendirme çalışmasının ardından, FMV Işık Okulları, Uluslararası Okullar Birliği CIS'nin (Council of International Schools) denetimleri sonucu eğitim kalitesinin dünya standartlarında olması nedeniyle, dünyanın en saygın eğitim ödüllerinden CIS Akreditasyonu'na değer görüldü. Işık Okulları'nda öğretmen başvurularını, bitirilen okullara, deneyim, hizmet içi eğitim vb. özelliklere göre değerlendiren özel bir bilgisayar programı var. Bu programın yaptığı ön elemenin ardından öğretmenlerle yapılan görüşmeler sonucu işe alımlar gerçekleşiyor. Ancak öğretmen alımında en önemli kriter MEB'in standartları... Bir Bahçeşehirli olarak, böyle kaliteli bir kurumun beldeme gelmesinden, çocuklarımız için mutluluk duyuyorum. Bunu da sizinle paylaşmak istedim.
Bu yıl, hem devlet hem de vakıf üniversitelerinin kontenjanı artırıldı. Bu artış olurken, puan hesaplamalarında, barajın altındaki öğrenci sayısını azaltan bir yöntem uygulanmalıydı. Bu yapılmadığı için, 109 bin kontenjan boş kaldı. Bir yanda üniversiteli olmak isteyen gençler, bir yanda kontenjanları boş kalan üniversiteler. Bu durum açıkta kalan gençleri ve ailelerini rahatsız ediyor. Bu yılki ÖSYM kılavuzlarında yenilenen puan oluşumları yer almadı. YÖK geçen yıl kural değişikliği yaptı, aynısını bu yıl da kullandı. Ancak bunu kamuoyuyla paylaşmadı. LYS sonuçları gelince adayların akılları, puan yanlışı var diye karıştırıldı. Önceden LYS testlerinin ikisinden 0.5 net çıkaranın puanı hesaplanıyordu. Geçen yıl da, bu yıl da önce ilgili puanın oluşumunda gerekli 2 sınava girilip girilmediğine bakıldı. Daha sonra 2 testten 0.5 zorunluluğu istendi. Tek sınava girildiyse, o puan hesaplanmadı. Kısacası, LYS puanlarında yanlışlık yok. Ocak ayında, başvuru formundaki alan adı ve kodu maddesinin olmaması nedeniyle, lise sonlar tedirgin olmuştu. Liselerde, alanların kaldırıldığı atlanmıştı. Ben konuyla ilgili yazınca, aynı gün kılavuzdaki "Ortaöğretimdeki alanlar ve kodlar" tablosuna 9008 alan ayrımı olmayanlar kodu eklendi. Artık, karnelerde de alan da yazmıyor. Derken geçen hafta üniversiteye yerleştirme sonuçları açıklandı. Puan hatası yoktu. Cuma akşamı, Uğur Dershanesi'nde matematik öğretmenliği yapan, 30 yıllık dostum Ömer Damgacı telefonla aradı. Anadolu lisesine giden bir öğrencisinin puanı yetmesine rağmen, bir üst tercihine yerleşemediğini söyledi. Ben de bilgim dâhilinde, şimdi sizinle paylaşacağım konu üzerinde araştırmaya başladım. Biliyorsunuz, öğrenciler LYS'de hangi puan türünden tercih yapmak istiyorsa, okulda ona göre ders seçimi yaptı. Bu durum üniversite giriş sınavında avantaj sağlayacaktı. Kısacası, alanlarla ilgili tüm sınırlandırmalar kaldırıldı. Anadolu ya da genel liseden mezun bazı gençler, İTÜ ve 9 Eylül üniversitelerinin denizcilik fakültesinin, denizcilik ve gemi makineleri işletme mühendisliği bölümlerini tercih etmişler. Puanları yetmesine rağmen istedikleri bölümleri kazanamadılar. Çünkü 49'uncu madde devreye girmişti. Buna göre, bu bölümleri liselerin fen ya da Türkçematematik alanı öğrencileri seçebiliyordu. Herhalde bu 2 üniversitenin yöneticileri, bölümlerine ait özel koşulları hazırlarken, liselerden alanların kaldırıldığını atladılar. Bence bu gençler hak ettikleri bölümlere yerleştirilmeli.
Bahçeşehir Üniversitesi (BAU) Hazırlık Okulu, öğrencilerinin İngilizceyi daha etkili ve eğlenceli biçimde öğrenebilmeleri için bir Google Şirketi olan EnglishCentral ile yaptığı işbirliğiyle cep telefonu ve tabletlerde kullanılabilen bir program tasarladı. Üniversite, yenilikçi bakış açısı ile eğitim kalitesini yükseltmeye devam ediyor. Hem bilgisayar üzerinden internet bağlantısıyla, hem de akıllı telefonlarla ve tablet bilgisayarlarla kullanılabilen bu program öğrencilerin İngilizce öğrenmesine yardımcı oluyor. Hazırlık okulu müdürü Mehmet Atasagun'dan programla ilgili bilgi aldım. Cepte İngilizce programıyla öğrencilerin ders dışında kalan zamanlarını daha verimli geçirmesi sağlanıyor. İngilizce Hazırlık Programı ile birebir uyumlu olan bu program sayesinde öğrenciler sınıf içinde öğrendiklerini tekrar edebiliyorlar. İzledikleri videolarla dinleme yetilerini geliştirebiliyorlar. Ayrıca, aktivitelerle kelime dağarcıklarını zenginleştirebiliyorlar. İzle, öğren ve konuş bölümlerinden oluşan EnglishCentral programı, öğrencilerin izledikleri videolarda kelimelerin kullanışını görüp kavramalarını sağlıyor. Konuşma bölümünde öğrenciler daha önce izleyerek öğrendikleri kelimeleri mikrofon aracılığı ile sisteme okuyup programdan kelimenin telaffuzu ile ilgili anında geri bildirim alabiliyorlar. Bahçeşehir Üniversitesi İngilizce Hazırlık Okulu haftalık ders programını destekleyici nitelikte tasarlanan ve sözlük özelliği de olan program, öğrencilerin haftalık kelime sınavlarındaki başarısına doğrudan etki ediyor. Bu program, hazırlık programının uygulandığı Washington DC ve Toronto'daki yerleşkelerde de kullanılabilecek. Bahçeşehir Üniversitesi, bünyesindeki 48 farklı ülkeden gelen öğrencileriyle, bir dünya üniversitesi. Öğrencilerinin, dünya vatandaşı olması konusunda, en iddialı programlarından biri de dil öğrenme programı. İngilizce öğretim yapılan Hazırlık Okulu'nda öğrenciler, diğer uluslardan gelen öğrencilerle birlikte aynı sınıflarda İngilizce öğreniyorlar. Bununla beraber, Hazırlık Okulu'nun en önemli hedefi, öğrencilerini uluslararası standartlardaki yükseköğretimin gerektirdiği İngilizce dil bilgisi ve becerileriyle donatmak. Ayrıca, öğrenciler Yurtdışı İngilizce Programı'yla (BESL) üniversiteye, ABD'de merhaba deme şansına sahipler.
Liseye girecek gençlerin hayatı sadece test, ek ders ve dershaneydi. Sınavlar bitti, şimdi de tercih var. Gençler doğru tercih için, istediği lisenin tarihçesini, öğretim kadrosunun kalitesini araştırmalı. Laboratuvarlar, atölyeler, sanat merkezleri, spor salonu... Sosyal yaşam başarısı ve üniversite sınav sonuçlarını da incelemeliler. Yabancı dil eğitimini göz önüne almalılar. Bu yılki SBS, bugüne kadarkilerin en zoruydu. Puanın düşmesi önemli değil, genel başarı sırası önemli. Fen ve Anadolu liseleri puana göre değil, başarı sırasına göre alıyor. Yani "sınav zordu" diye kimse üzülmesin. Gençlerin lise seçimi yaşamını etkileyecek. Anne ve babalar evladınızın "Hangi liseye gideyim" sorusunu "Karışmam. Sen bilirsin" diye yanıtlarsanız, çocuk tek başına kalmış ve bitmiştir. Siz de, sınav sistemi ve tercihlerle ilgili bilgi sahibi olmalısınız. Gençler, kılavuzdan Türkiye başarı sıralamasına uygun liseleri sıralasın. Eğer yabancı özel okula girmek istiyorsa, onun taban puan açıklamasını beklesin. Bu taban puan içinde, ilköğretim başarı puanı olmayacak; yani ham puanlar açıklanacak. Önümüzdeki yıl ne olacağı hâlâ belirsiz. 8'inci sınıfa geçen öğrenci ve velilerin aklı karışık. İnanın ben de anlayamadım. Orta sonlar istek ve ilgi doğrultusunda Anadolu ve meslek lisesine yönlendirilecekti. Fazla talep olan okullar için de merkezi sınav olacaktı. Ayrıca, nüfusu 500 bin altındaki yerlerde fen liseleri kapanacaktı. Bu alandaki dershanelerin de sayısı azalacaktı. Şimdi, yeni bir sistem düşünülüyor. Anadolu ve fen liselerine artık tek sınavla öğrenci alınmayacak. Müfredattaki bazı sınavlardan alınan notlar da hesaba katılacak. Bu sınavlar, merkezi yapılacak. Hani sınavlar kaldırılacak ya da azaltılacaktı. Olamayacağını yazmıştım. Eğer bu sistem uygulanırsa, bırakın dershanelerin kapatılmasını, sayıları daha da artar. Kısacası, önümüzdeki yıl liseye geçişte, merkezi sınav olacak mı? Kesin kararınızı bir an önce açıklayın da, öğrenciler de, veliler de rahatlasın.
2013-ÖSYS Yükseköğretim Programları ve Kontenjanları Kılavuzu 2 Temmuz'a kadar, ÖSYM'nin http://www.osym.gov.tr internet adresinden yayımlanacak. Bu taslak kılavuz, adaylara ön bilgi vermek için yayımlandı. Adayların, tercih süresi içinde ÖSYM'nin internet adresinden yeniden yayımlanacak kılavuzu dikkatle incelemesi gerekiyor. Bu yıl ÖSYM, YGS sonuçlarını çok erken duyurarak rekor kırdı. Üniversite adayları, bu performansı LYS sonuçlarında da bekliyor. ÖSYM'yi bu tür çalışmalarından dolayı kutluyorum. Geçtiğimiz günlerde A HABER'de Başarıya Doğru programını planlarken, ÖSYM'nin üst kademe yetkilileriyle telefonda görüştüm. Bir olumsuzluk yaşanmadığı takdirde, LYS sonuçları en geç 10 Temmuz'a kadar açıklanacak. Tercih dönemi 15-25 Temmuz arasında olacak. Değerli dostlarım, A HABER'de Başarıya Doğru'ya gösterdiğiniz büyük ilgi bana ifadesi güç bir mutluluk verdi. Eğitim-söyleşi programımın okurlarım ve seyircilerim tarafından beğenileceğini tahmin edebiliyordum. Ancak eğitim dünyası öyle bir ilgi gösterdi ki, tahminlerim bu tablonun karşısında sönük kaldı. Heyecan verici ilginize teşekkür ediyorum. ÖSYM, bu yıl tercih dönemini erken bitireceği için, Başarıya Doğru'nun yayın saatlerini yeniden düzenledim. Program 24 Haziran'da başladı. 28 Haziran'a dek hafta içi her gün saat 15.00'te A HABER'de canlı yayınlanacak. Aynı anda A HABER'in web sayfasında olacak. Ayrıca geceleri de tekrarlanacak. Konuklarım A'dan Z'ye üniversitelerini tanıtacak. 1-24 Temmuz arasında, yine hafta içi her gün 15.00 ve 18.00'de iki ayrı program yapacağım. Başarıya Doğru'da adaylar, üniversitelerin akademik ve profesyonel kadroları, burslarla ilgili bilgiler, yabancı dil hazırlık sınıflarının durumları, akademik olanakları, uluslararası ilişkileri, iş dünyasıyla bağlantıları öğrenecek. Adaylar gelecekleriyle ilgili karar verebilmek için üniversiteyi ve bölümü iyi tanımak zorunda. Doğru tercihte bu, sınavdan önemlidir. Üniversiteler kampuslarında, 1-25 Temmuz arasında tanıtım günleri düzenleyecek. Burada öğretim üyeleri bölümleri hakkında bilgi verecek. Tercih uzmanları da, tercih için size yardımcı olacak. Üniversiteleri kampuslarına giderek tanımanızı tavsiye ediyorum. Bence, mesleklerin nitelikleri değişiyor. Özgüvenli ve insani değerleri yüksek olanlar daha rahat iş bulacak. Önümüzdeki yıllarda meslekler değil, beceriler ön plana çıkacak. Siz mutlu olmayı tercih edin.
SABAH ailesinde 26'ncı yılımı doldurdum. Mecidiyeköy'de başlayan dostluk, bu güne kadar devam etti ve daima edecek. Bu zaman içinde eğitimcilere, velilere ve öğrencilere yardımcı olmaya çalıştık. Sorunlarını çözünce, başarılarını ve mutluluklarını paylaştık. Eğitimde, medyada önde gelen isimler arasında yer aldık. İnsanlarımız için eğitim konularında SABAH'ın havasını teneffüs etmek bir ayrıcalık oldu. Şimdi bu güzellikleri, A HABER'de, Başarıya Doğru, eğitim-söyleşi programına taşıyoruz. Başarıya Doğru 24 Haziran pazartesi başlıyor. 5 Temmuz'a dek program, hafta içi her gün saat 15.00'te A HABER'de canlı yayınlanacak. 40 dakikalık program iki bölüm olacak. Üniversite rektörleri, yardımcıları veya öğretim üyeleri konuklarımız olacak. A'dan-Z'ye üniversitelerini tanıtacaklar. Üniversitelerin görüntüleri de ekrana gelecek. Ayrıca, bu eğitim- söyleşi programı A HABER'in web sayfasından da yayınlanacak. Geceleri de tekrarlanacak. 8-26 Temmuz arasında, yine hafta içi iki ayrı program yapacağız. İlki saat 15.00'te, ikincisi ise 18.00'de olacak. Gençler, doğru tercih için üniversite ve bölümlerini iyi tanımak istiyor. Eğitimci olarak benim de görevim onları üniversitelerin tarihçesi, akademik ve profesyonel kadrosu, bursları, yabancı dil hazırlık okulu, akademik olanaklar, yurtdışı ilişkileri, girişimcilik ve iş dünyasıyla ilişkileri, kampus yaşamı ve mezuniyet sonrası yaşamları konusunda bilgilendirmek. Tercih döneminde hep yanınızda olacağım. Sevgili üniversite adayları, geleceğinizi belirleyecek önemli bir dönemeçtesiniz. Seçeceğiniz üniversite veya bölümün belirlenmesi de çok önemli sizin için. Kararlar doğru verilmeli. Başarıya ulaşmak için yol gösterici bilgilere ihtiyaç duyan ilk siz değilsiniz. Başarının kazanılmasında göz ardı edilemeyecek bu olgu, yaşamın vazgeçilmez gerçeklerindendir. A HABER'deki, Başarıya Doğru adlı eğitim-söyleşi programı böyle bir yaklaşımın ürünü. Bugüne kadar 699 program yaptım. Beni, A HABER'e davet eden ve o günden beri en büyük destekçim, dostum olan Sayın Ümit Önal'a, Sayın Mahmut İpşirli'ye ve ekip arkadaşlarıma ne kadar teşekkür etsem azdır. Elbette emeğimizi karşılıksız bırakmayan ve beni yıllardır evlerine konuk eden tüm okuyucularıma ve seyircilerime de gönülden şükranlarımı sunuyorum.
Türkçe Olimpiyatları, halkımızın desteğiyle milyonlarca kalbe ulaştı. 17 ülke ile 2003'te başlayan organizasyon, 140 ülkeye ulaştı. Olimpiyatlarla paralel, Kültür Şöleni de büyüdü. Yüzlerce ülkenin benzersiz kültürü ve çocuklarıyla birlikte geniş alanlara yayıldı. Düşünün ki Kültür Şöleni'nde bir araya gelen Almanyalı, Nijerli, ABD'li, Endonezyalı öğrenciler aynı ortak paydada, Türkçemizde birleşiyor. Ortak bir huzur ve barış rüzgârı, ülkemizi ve dünyayı sarıyor. Günümüzde, ülkeler arası barışa ve diyaloga çok ihtiyaç var. Burada, ilk önemli nokta, Türk kültürünün dünya çapında bir kültür olması gereği, ikinci nokta ise Türk insanının dünya ile etkileşim kurma zorunluluğudur. Bu düşüncelerle başlatılan Kültür Şöleni, dünyayı ülkemize getiriyor. Uluslararası Türkçe Derneği tarafından bu yıl 11'incisi düzenlenen Uluslararası Dil ve Kültür Festivali kapsamında organize edilen Türkçe Olimpiyatları Kültür Şöleni büyük ilgi görüyor. Bu yıl 140 ülkeden 2 bin yabancı öğrenci katılıyor. Önceki yıllarda, "Sevgi dili Türkçe, aynı dili konuşuyoruz, Gelin tanış olalım, İnsanlık el ele bayram ola" gibi anlamlı mesajlarla dünyaya seslenen sevgi çiçeği öğrenciler, 11. yılda "Evrensel barışa doğru" diyecek. Uluslararası Dil ve Kültür Festivali kapsamında, İzmir Kültürpark Fuar Alanı'nda yapılan Kültür Şöleni 140 ülkeden bin öğrencinin ev sahipliğinde gerçekleşti. Renkli ve sevimli binlerce öğrenci, ülke stantlarında kültür ve geleneklerini tanıttı. Festival etkinlikleri 55 il ve 99 sahnede gerçekleşecek. Ayrıca bu yıl illeri güzel sürprizler bekliyor. Türkçe Olimpiyatları sanat ekibince hazırlanan zengin şarkı repertuvarı ile her ille özdeşleşen türküler yeniden düzenlenerek seslendirilecek ve yöresel oyunlarla muhteşem gösteriler sunulacak. 11'inci yılda organizasyonda konsept değişikliğine gidilerek başta Türkçe Olimpiyatları ve Kültür Şöleni olmak üzere yapılacak etkinlikler 'Uluslararası Dil ve Kültür Festivali' kapsamına alındı. 140 ülkeden 2 bin öğrencinin katılımıyla 55 şehirde "Evrensel başarıya doğru" yürüyen Uluslararası Türkçe Olimpiyatları'nı kutluyor ve başarılar diliyorum.
İnovasyon, ülkelerin geleceği açısından çok önemli bir konu. İnsan yaşamını her anlamda kolaylaştıran inovasyon, artık çeşitli biçimlerde gündemimize girdi. Fatih Üniversitesi ve UniBir tarafından düzenlenen, Uluslararası Yükseköğretimde Yönelişler Kongresi'nin 3'üncüsü geniş bir katılımla gerçekleşecek. Kongrede bilim insanları inovasyon konuşacak. 31 Mayıs ve 1 Haziran günleri gerçekleştirilecek Kongre'nin açılış konuşmalarını Bilim, Sanayi ve Teknoloji Bakanı Nihat Ergün, YÖK Başkanı Prof. Gökhan Çetinsaya ve Fatih Üniversitesi Rektörü ve Unibir Başkanı Prof. Dr. Şerif Ali Tekalan yapacak. Konferansa Haiti'den Kazakistan'a, Panama'dan El Salvador'a kadar 25 ülkeden 200'ün üzerinde, rektörler başta olmak üzere üniversitelerin en üst düzey yetkilileri katılıyor. Konferansın dikkat çekici konuşmacıları Coursera'dan. Coursera (www. coursera.org) Stanford ve Princeton gibi dünyanın en saygın 60 üniversitesinden 222 dersle 3 milyon öğrenciye ulaştı. Büyük ilgi görmesiyle, Coursera ABD'de 2012'nin en başarılı başlangıç firması seçildi. Coursera'nın üst düzey yöneticisi Julia Stiglitz, Uluslararası Yükseköğretimde Yönelişler Kongresi'ne katılacaklar arasında. Değerli dostum ve Fatih Üniversitesi Rektörü Prof. Dr. Şerif Ali Tekalan, Türkiye'nin bilgi üreten ve ürettiği bilgiyi kaynağa çeviren bir yapıya dönüşmesi gerektiğini ifade etti. Dünya ile rekabet edebilmenin en etkili yollarından birinin inovatif alanda güçlü olabilmek olduğunu belirten Tekalan, ülke olarak dünya çapında yakaladığımız ivmeyi inovasyonla daha çok güçlendirebileceğimizi işaret etti. Bu kongrede, küreselleşme, girişimci eğitim, yenileşme, yükseköğretimde kalite, güvence sistemi, finansman, üniversite- toplum, endüstri ve iş dünyası ilişkileri, devlet ve vakıf üniversiteleri gibi yükseköğretim alanındaki çok sayıda konu, dünyanın farklı yerlerinden gelen alanında uzman katılımcılarla tartışılacak. Bu sayede katılımcılar, bilimsel düzeyi yüksek bir kongrenin yanı sıra, Boğaziçi ve İstanbul'un büyüsüne de katılma şansına sahip olacaklar.
Pozitif bilimler ve sosyal bilimlerin ortak bir zeminde bilimsel etkinlikler yapması, 21'inci yüzyılın en önemli gelişmesi oldu. Davranış bilimleri başlığı altında, gerçekleri arayan pozitif bilimlerle iyi, güzel ve doğruyu arayan sosyal bilimlerin birlikte disiplin oluşturması, özellikle ABD'de yeni bilimsel bir trend. Üniversite adaylarından "tematik üniversite nedir" soruları geliyor. Ben de bu konuda değerli dostlarım Üsküdar Üniversitesi rektörü Prof. Dr. Nevzat Tarhan ve rektör yardımcısı Prof. Dr. İzzet Bozkurt'tan bilgi aldım. Üsküdar Üniversitesi öğrencilerine disiplinler arası bir bakış açısı kazandırarak, bilime ve sosyal yaşama özgün yaklaşmayı hedefliyor. Bilgiyle şekillenen yeni dünya modelinde her meslek farklı disiplinlere hâkim olarak kendi mesleğine yeni bakış açısı katabilmeli ve uzmanlaşabilmeli. Belli bir alana odaklanarak farklı disiplinleri bir araya getiren ama aynı zamanda uzmanlaşmış üniversite modelleri tüm dünyada yaygınlaşmaya başladı. Üniversite, davranış bilimleri alanındaki uzmanlığını mühendislik, iletişim ve sağlık gibi farklı alanlarla harmanladığı ve birleştirdiği tematik bir eğitim modeli ile eğitim veriyor. Artık günümüzde ruh sağlığı için teknolojiyi kullanmak teşhis ve tedavi sürecinin önemli parçası haline geldi. Psikoloji alanında çalışan birinin beynin davranışlar üzerindeki etkisini görebilmesi için yeni nesil görüntüleme teknolojilerine hâkim olması gerektiği gibi beyin görüntüleme alanında eğitim alan bir mühendis de psikolojinin temel ilkelerini anlamalıdır. Örneğin, biyomühendisliğin temeli biyoloji olsa da, biyomühendislerin karmaşık mühendislik cihazlarını ve yöntemlerini kullanmalarından ötürü temel tıp bilimleri ve mühendislik bilimlerinde kullanılan teknolojiler konusunda iç içe geçmiş bir eğitim verilmesi yine bu yaklaşımın yansıması. Davranış ve iletişim birbirinden ayrılamayacak parçalar. Üniversitenin klinik ve uygulamalı psikoloji alanındaki uzmanlığından beslenecek bir iletişim eğitimi tasarlanarak, bu alanda ülkemizde bir ilk gerçekleştiriliyor. Kısacası, bilim ve iş dünyasına donanımlı ve birden fazla uzmanlık alanına sahip gençler kazandırmalıyız.
Bu günlerde İstanbul'da farklı ve farklı olduğu kadar da çok güzel bir organizasyon yapılacak. 45 farklı ülkeden, 300 çevreci genç bilim alanında yaptıkları projelerini sergileyecek. Bu projeyi Milli Eğitim Bakanlığı ve Çevre ve Şehircilik Bakanlığı öncülüğünde İstanbul Fatih Koleji organize edecek. Sergi 18-20 Mayıs arasında düzenleniyor. 21.INEPO Uluslararası Çevre Proje Olimpiyatı her sene olduğu gibi bu yıl da yine renkli görüntülere sahne olacağa benziyor. 45 ülkeden katılacak olan çevreci gençler deyim yerindeyse sergileyecekleri çevre projeleri ile herkese çevre sevgisini bir kez daha aşılayacağını düşünüyorum. Amerika, Afganistan, Kanada, Almanya, İran, Irak, Güney Kore, Endonezya, Rusya, Kosova, Moldova, Pakistan, Yemen gibi ülkelerin öğrencileri Fatih Koleji'nde "daha temiz bir dünya" için sahne alacak. Ülkelerinde hazırladıkları projeler ile altın, gümüş, bronz madalya için ter dökecekler. İNEPO, dünyada tüm proje yarışmaları içersinde Intel-Isef'ten sonra en çok ülke katılımına sahip ikinci yarışma. Ülkemizin dört bir tarafından çevre sevdalısı gençlerin yaptığı projeler, internet ortamında ön elemeden geçiriliyor. Daha sonra kolejin kampusundaki sergiye davet ediliyor. İlköğretim, ortaokul ve ortaöğretim projeleri 6 kategoride değerlendiriliyor. İlk olarak 1993 yılında 8 ülke ile başlayan Uluslararası Çevre Olimpiyatı İNEPO, bu günlere kadar büyük bir başarı ile geldi. Çevre için gençleri destekleyen olimpiyat, gençleri teşvik etmenin yanı sıra ayrıca verdiği madalya ve sertifikayla da dünyanın bir çok ülkesinde üniversitesine giriş önceliği de sağlıyor. Bu yıl İNEPO Sayın Başbakanımız Recep Tayyip Erdoğan'ı, İstanbul'da iki dev şehir ormanı projesi ile 'Yılın Çevreci Lideri' olarak seçti. Erdoğan'a ödülü, 45 ülkeden 300 çevreci gencin katılacağı 20 Mayıs'ta Haliç Kongre Merkezi'nde yapılacak törende verilecek. Ben de İNEPO sloganında yer alan "gençler proje üretecek dünya güzelleşecek" sloganına canı gönülden katılıyor ve Fatih Koleji'ni bu organizasyonundan dolayı kutluyorum.
Fatih Üniversitesi, kurulduğu 1996'dan bu yana, öğrencilerini çağdaş, donanımlı ve gelişime açık birer dünya vatandaşı olarak hayata hazırlıyor. 104 farklı ülkeden, 1200 uluslararası öğrencinin eğitim gördüğü Fatih Üniversitesi, adeta farklı renk, dil, din ve ırkların ülkemizdeki güzel bir mozaiği halinde. Bu mozaik, her yıl düzenli olarak organize edilen 7 Kıta 7 Renk Kültür Festivali gibi meyveler veriyor. Üniversitenin rektörü ve değerli dostum Prof. Dr. Şerif Ali Tekalan ile 7-9 Mayıs arasında düzenlenen festivali konuştuk. 21. yüzyılın en büyük sorunlarından biri olan diyalogsuzluk ve ötekileşme sorunu, farklı kültürlere sahip insanların, kendilerine yabancı diğer kültürlere ve o kültürlerin temsilcisi insanlara uzak durmalarına ve ortak paydada buluşamamalarına sebep oluyor. Bu durum dünya barışını zedeliyor. Festival insanların, farklı kültürlerden olsalar dahi, barış içinde, kardeşçe aynı zeminde yaşayabileceklerini göstermeyi amaçlıyor. Altı yıldır gerçekleşen festivaller sürecinde görülmüş ki; hasım ülkelerin çocukları bile suni sorunlardan uzak, aynı üniversitenin çatısı altında kardeşlik mesajları veriyor ve birçok sorunun diyalogla çözülebileceğini gösteriyor. Festivalin diğer amacı ise, üniversitenin çatısı altında pratiği yaşanan farklılıkların zenginliği ve hoşgörü kültürünün organizasyona katılan herkes arasında yaşanabilirliğini göstermek. Günümüzde, Türkiye ticari ilişkilerin yanında, kültürel ilişkilerini de başarıyla sürdürüyor. Sadece devletler arasındaki ilişkileri geliştirmek yetmez. Elbette halklar arasındaki ilişkiler çok önemlidir. Üniversitelerimize yurtdışından gelen öğrenciler, ülkelerini en iyi şekilde temsil ederken, ayrıca ülkemizin de gönüllü elçileri olacaklar. Üniversite, tüm dünyayı kapsayan eğitim kuruluşu anlamına gelir. Bence, 7 Kıta 7 Renk, küreselleşen dünyada, hem global hem de lokal kalabilmenin farklı bir festivali. Öğrencilerimizi, çağdaş, donanımlı ve gelişime açık birer dünya vatandaşı olarak hayata hazırlamalıyız.
Bir psikolojik danışmana 250 öğrenci düşmeli başlıklı yazıma, onlarca mail geldi. Bazıları olumlu, bazıları ise olumsuzdu. Olumsuz olanlarda, Psikolojik Danışman ve Rehber okurlarım, okullardaki rehber öğretmen sayısının eksikliğine ve ele aldığım problemlere katılıyorlar. Ancak, alanlarına başka bölüm mezunlarının atanmasına karşılar. Bir de yanlışlıkla yılda 850 mezun yazmışım. Bu sayı 2850 olacak. Hiç kimseyi kırmak istemem. Ayrıca her görüşe de saygı duyarım. Psikolojik Danışman ve Rehberler, formasyon eğitimi almış Felsefe bölümü mezunlarının Psikolojik Danışman ve Rehber Öğretmen olarak atanabilmesi görüşüne olumlu bakmıyorlar. Bu düşüncelerini de şu gerekçelere dayandırıyorlar: "Bölümün mezunları 4 sene boyunca gerek formasyon dersleri, gerekse psikoloji dersleri alıyorlar. Özellikle 3'üncü ve 4'üncü sınıfta, psikolojik danışma uygulamaları yapılıyor. Bahsedilen felsefe bölümünün müfredatını incelediğimizde böyle bir uygulama göremiyoruz." Felsefe mezunları da, madem bizi atayamayacaklardı, neden formasyon ve sertifika verdiler diye soruyorlar. Benim görevim ise, her iki görüş de, köşemde yer vermektir. MEB, rehber öğretmenlik alanında yaklaşık 17 bin öğretmene ihtiyaç olduğunu belirtmişti. Okullara rehber öğretmen olarak atanacakların mezun olması gereken bölüm Rehberlik ve Psikolojik Danışmanlık olarak belirlenmiş. 2003-2004 öğretim yılında felsefe bölümünden de mezun olup, rehber öğretmen atananlar mevcut. Günümüzde, Rehberlik ve Psikolojik Danışmanlık dışında mezun olup, rehber öğretmen olarak atanmak mümkün değil. Ancak üniversitelerin felsefe bölümünden mezun olanlara formasyon eğitimi alma olanağı sağlanıyor. Söz konusu formasyonu alanlardan, MEB'in açmış olduğu rehberlik kursunu başarıyla tamamlayanların, küçük bir bölümü de dershanelerde çalışıyor. Tabii burada bir yanlış anlamaya da yol açmak istemiyorum. Rehberlik hizmetleri sadece 3-5 etkinlikle olacak bir şey değil. Rehberlik çalışmaları yapılırken psikolojiden ve psikolojik danışma ilkelerinden de faydalanmak gerekiyor. Sonuçta insanla çalışılıyor. Bireyleri anlama, tanıma, onların kendilerini tanımasını sağlama amacıyla rehberliğin yanında psikolojik danışma da kullanılmalı. Yalnızca rehberlikle ulaşılması istenen hedefe ulaşılabilseydi, zaten bölümünün adı Psikolojik Danışmanlık ve Rehberlik (PDR) olmazdı. İkisinin bir bütün olduğu kaçınılmaz bir gerçektir. Bir mesleği, bölümünün mezununun yapması gerektiğine inanan bir insanım. Zaten bunun dışındaki bir düşünce de doğru olamaz. Beni düşündüren tek nokta, yeterli sayıda PDR mezunu olmadığı için, rehber öğretmeni olmayan öğrencilerin durumu. Lütfen bu sorunun yanıtını da hep birlikte düşünelim.
Liseler kabuk değiştiriyor. Dershaneler kapanacak, özel okula dönüşecek derken Bahçeşehir Uğur Eğitim Kurumları, hazırlık lisesini kurdu. Böylece lise ve dershane eğitimi birleşti. Kurumun kurucusu ve değerli dostum Enver Yücel'le bu yeni sistemi konuştuk. Uğur Hazırlık Lisesi MEB yönetmeliği ve Anadolu lisesi müfredatı çerçevesinde meslek seçiminde rehberlik ve kariyer planlamasını üniversite giriş sınavlarındaki başarıyla entegre eden bütüncül bir model olarak tasarlanmış. Bu hazırlık lisesi, dershaneye, kurslara, özel derslere ve kariyer danışmanlığına okul dışında ihtiyaç duymayacak şekilde planlanmış. Hazırlık lisesi için "yeni bir lise programı" diyebiliriz. Eğitimde 12 yılın zorunlu tutulması, önümüzdeki yıllarda yaklaşık 3 milyon öğrenci üniversite sınavına girecek demektir. Bunun karşılığında üniversite sayısı yeterli değil. Liselerin kalite farkları da ortada. Ancak sınav tek, herkese eşit. Öğrenciler okul dışı eksiklerini gidermek, üniversite sınavını kazanmak için dershaneye gidiyor. Bu hazırlık lisesinin programı hazırlanırken, dershanedeki çalışmaların okulda yapılması; yani öğrencilerin dershaneye gitmeden üniversiteye girebilmesi amaçlanmış. Hem MEB'in Anadolu lisesi müfredatını en iyi şekilde uygulayan, hem de sınava çok iyi hazırlayan bir program oluşturulmuş. Dershane ile lise programının kesiştiği bir liseye dönüştürülmüş. Bu programı uygulayan lisenin çok önemli iki özelliği var. İlki üniversiteye hazırlık olacak; ikincisi ise rehberlik çalışmaları. Uğur Hazırlık Lisesi'ne sınavla öğrenci alınacak. Sınavı geçen öğrenci Lise 1'den itibaren üniversite programına Kişiye Özgü Eğitim Sistemi'yle hazırlanacak. Bence bu programı uygulayan hazırlık liseleri, "dershane mi okul mu" tartışmalarını gündemden düşürecek. Maliyeti düşük olacağı için de öğrencilere fırsat eşitliği sağlayacak. Eğitimini çözmüş, gelişmiş ülkelerde bu yatırımlar sadece devlet tarafından yapılmıyor. Özel sektör de bu alana ciddi yatırım ve katkı sağlıyor. Bahçeşehir Uğur Eğitim Kurumları, eğitim sistemimize bu katkıyı sağlarken, 4+4+4 sistemine de destek vermeye çalışıyor.
Okullarda rehber öğretmen açığı, gün geçtikçe artıyor. Psikolojik Danışmanlık ve Rehberlik (PDR) bölümü mezunları bu açığı kapatamıyor. Okullarda sosyal sorunlar ve şiddet olayları ne yazık ki tırmanıyor. Öğrencilerin sağlıklı gelişimi ve sosyal gereksinimleri için PDR uzmanı açığının bir an önce giderilmesi gerekiyor. Rehber öğretmenler, öğretmen, öğrenci, veli ve yöneticiler arasında iletişim kuruyor. Okul dışındaki sorunlar, çocuğun uyumuna yansıyor. PDR uzmanları gerekli müdahaleyi yaparak, çocukların bu sorunlarla da baş etmesini sağlıyor. PDR uzmanı yokluğundan dolayı, rehberlik hizmeti alamayan ve çeşitli suçlara karışarak okuldan tümüyle uzaklaşan binlerce öğrenci var. Araştırmalara göre, ülkemizde rehber öğretmen ihtiyacı 17 bin dolayında. Birçok üniversitede PDR bölümü var. Yılda yaklaşık 850 mezun veriliyor. Mezunların çoğu Milli Eğitim Bakanlığı'nca (MEB) okullara atanıyor. Ancak, öğrenci sayısının fazlalığı nedeniyle, PDR uzmanı sayısı yeterli olamıyor. Psikolojik danışmanın görevini, sınıf öğretmenleri üstleniyor. Ülkemizde ortalama bir rehber öğretmene ilköğretimde 941, lisede 589 öğrenci düşüyor. Oysa uzmanlara göre, rehber öğretmenin en çok 250 öğrenciyle ilgilenmesi gerekiyor. Yeni sistemde rehber öğretmenler, 4'üncü sınıftan itibaren öğrencilere meslekleri tanıtacak, yeteneklerini ortaya çıkarıp, seçmeli ders paketlerine yönlendirecek. Ancak rehber öğretmen sayısına baktığımızda bunun çok zor olacağını görüyoruz. Verilere göre, Bayburt 2 bin 786 öğrenciyle rehber öğretmen başına en fazla öğrencinin düştüğü il. Sakarya ve G.Antep'te bir rehber öğretmen bin 800'ü aşkın öğrenciyle ilgilenirken; Ş.Urfa, Ağrı, Konya, Kayseri, Adana'da ise rehber öğretmen başına bini aşkın öğrenci düşüyor. Resmi ilköğretim okullarında 1 milyon 843 bin 455 ilköğretim öğrencisinin bulunduğu İstanbul'da bir rehber öğretmene düşen öğrenci sayısı bin 242. Bu sayılar diğer illerimizde de farklı değil. Bence, PDR mezunlarının sayısı yeterli düzeye gelene kadar, formasyonlu ve MEB'ce verilen rehberlik sertifikalı, 12 bin felsefe mezunu, okullarda görevlendirilmeli. 2003- 2004- 2011'de felsefe mezunları devlet kadrolarına rehber öğretmen olarak atanmıştı.
Önümüzdeki yıl liseye giriş sınavı kalkmayacak, sistem değişecek. 2014'te orta son sınıflar adrese dayalı olarak, ilgi, yetenek ve not durumuna göre Anadolu veya meslek ve teknik liselere yönlendirilecek. 8'inci sınıf öğrencileri mayısta istediği okula ön kayıt yaptıracak. Öğrencinin ortaokul başarı puanı, spor, bilim, sanat gibi faaliyetleriyle de birleştirilerek, liseye giriş puanı oluşacak. Ön kabul, bu puana göre olacak. Başvurduğu lisede kontenjan dolmazsa, öğrenci oraya kayıt yaptıracak. Herkes ikametine yakın Anadolu lisesi bulma şansına sahip. Anadolu lisesinin olmadığı yerde de çok programlı liseler var. Ancak tabela Anadolu liseleriyle, köklü ve başarılı liseleri karıştırmayalım. Sadece İstanbul'da G.Saray, İstanbul Erkek, Cağaloğlu, Kabataş, Vefa gibi çok bilinen liseler değil, Ankara'da Atatürk, İstanbul'da Kadıköy Anadolu, Eskişehir Anadolu, Konya Anadolu gibi bazı okullar, diğer Anadolu liselerine göre fazla rağbet görüyor. Bunlara aşırı talep adrese dayalı kayıtla yönetilemez. Dolayısıyla bu liselere ve nüfusu 500 binin üzerinde olan yerlerdeki fen liselerine girişte, merkezi seçme sınavı yapılacak. Özel okullar isterse bu sınavla ya da ayrı sınavla öğrenci alacak. Sınav, 4 yıllık ortaokul müfredatına dayanacak. Anadolu liseleri TM (Türkçe matematik), fen liseleri ise MF (matematik fen) puanıyla öğrenci seçecek. Hazırlık sınıfı ve yatılılık var olan Anadolu liselerinde sürecek. Bu liselerde yabancı dil eğitiminin güçlendirilmesi için üniversite hazırlık sınıflarıyla eşleştirme yapılacak. Akıllarda iki soru var. Birincisi, sosyal bilimler lisesi fen lisesi içine alınacak mı? İkincisi ise, Anadolu öğretmen lisesi kapanacak mı? Bu soruların da yanıtı belli olduğunda, 2014 netleşecek. Kısacası, tarihi liselerin özellikleri bozulmadan, hizmeti sürdürmesi için, Milli Eğitim Bakanlığı'nın (MEB) merkezi sınavla öğrenci almayı sürdürmesi uygun olacak. MEB'in milletin gururu olan bu okulların kalitesini sürdüreceğine inanıyorum. MEB, sınava dayalı sistemi okula dayalı hale getirmeye çalışıyor. Önümüzdeki yıl SBS kalkacağına göre, bu sınava yönelik çalışan dershane sayısı düşer. Dolayısıyla hükümet dershaneleri kapatmada ilk adımı atmış olur. Bence, okulu öğretimin odağına aldığımızda, dershaneye ihtiyaç da azalır.
24 Mart'ta YGS'ye giren öğrenciler ve aileler heyecanlıydı. Bunu bilen ÖSYM büyük özveriyle çalışıp, sonuçları 1 Nisan'a yetiştirdi. Bu bir rekor, bir takım ruhu. Öğrenciler sonuçların açıklanmasını önce 1 Nisan şakası sandı ve inanmadı. Ancak durumun ciddiyeti anlaşılınca, herkes puanını öğrenmek için ÖSYM'nin sitesine akın etti. Sınavda en başarılı iller Ankara, Karabük, Denizli, Aydın ve Isparta olurken, Hakkâri sonuncu oldu. Hakkâri ya da Doğu illerimizin sonuncu olması beni şaşırtmadı. Öncelikle böyle sıralama sınavlarına tüm adayların eşit şartlarda hazırlanması gerekiyor. Doğuya giden öğretmen, oraların şartlarına uyum gösteremediği için, kısa sürede ayrılıyor. Bu bölgelerde eğitim şartlarının iyileştirilmesi zorunluluk. Maddi, manevi öğretmenimizin yanında olmalıyız. Eğer bu bölgelerde eğitim kalitesini, diğer yerlerle eşitleyemezsek bugün de, yarın da bu iller daima sonuncu olacaktır. Buna hiç şaşırmayalım. Son zamanlarda sınav skandalları ÖSYM'ye güveni azaltmıştı. ÖSYM tekrar güvenilir bir kurum olabilmek için, çok sıkı çalıştı. Sınav salonlarının kamera ile denetlenmesiyle olası sorunların önüne geçildi. Cevap kâğıtlarına kırmızı kutu uygulaması sınav görevlilerince başarıyla uygulandı. İlk kez bu sınavda hayata geçen, soru kitapçıkları üzerinde Karekod Etiket uygulaması, süreci hızlandırdı. Cevap kâğıdı tarayıcılarının ve optik okuyucuların kapasitesi yüzde 40 artırıldı. Tarama ve optik okuma eşzamanlı yapıldı. Optik okuma süreci geliştirilen yazılım desteği ile iyileştirildi. Değerlendirme işlemi iki farklı yazılım ile doğrulanarak sonuçlandırıldı. Bence, tüm bu işlemlerin yanında sonuçların kısa sürede açıklanmasının temel nedeni, ÖSYM'nin bir takım ruhunu taşımasıdır. ÖSYM, bir sıralama sınavının ölçme ve değerlendirme niteliklerine göre YGS'yi hazırlamıştı. Sorular müfredata uygundu. Hem temel ilke ve kavramları istiyordu, hem de bilgiye dayalıydı. Sonuçlara bakıldığında, bir önceki yılla bu yıl arasında puan ve sıralama farkı gözükmüyor. LYS'ye başvurularda da geçen yıla göre farklı bir durum yaşanacağını zannediyorum.
Pazar günü, YGS sorularının çözümü için Ankara'daydım. Bu yıl TRT çözümleri dershanelere satmadı. Dershane öğretmenlerinden oluşan bir gruba soruları çözdürdü. Ben de programın son 15 dakikasında genel yorum yaptım. Birçok eğitimcinin içinden beni seçmeleri, bana büyük gurur yaşattı. Bence ÖSYM, bir sıralama sınavının ölçme ve değerlendirme niteliklerine göre, YGS'yi hazırlamıştı. Sorular müfredata uygundu. Hem temel ilke ve kavramları istiyordu, hem de bilgiye dayalıydı. Ayrıca sorular çok kolay, kolay, normal, zor ve çok zor olarak ağırlıklandırılmıştı. Sonuçlar en geç 3 haftada açıklanacak. Sınavın içeriği geçen yıla benzediği için, soru çözüm ortalamalarının ve standart sapmaların büyük değişiklik göstereceğini zannetmiyorum. Netlerinizi bulduktan sonra puan hesabı yaptınız. Ancak bu puan değerleri geçen yıla ait. Bu yıl değerler değişeceğine göre, hesaplanan puanınızın 5 fazlasını ve 5 eksiğini düşünün. Sınava 1 milyon 850 bin kişi girdi. Bunların 500 bini, 180 barajını geçemeyebilir. YGS testlerinin her birinden 8'er net çıkaran bir aday, 180 barajını aşacak. YGS bitti diye rahatlamayın. Bu günden itibaren LYS'ye var gücünüzle çalışmaya devam edin. 15 Mayıs'a kadar özellikle lise son sınıf öğrencilerinin puanları beklediği gibi olmayabilir. Canınızı sıkmayın. Ne zaman konular bitecek, o zaman istediğiniz puanları almaya başlayacaksınız. Bence, dershanenizin dışında haftada 2 kez evde LYS denemesi yapmakta yarar var. Yapamadığınız ya da yapıp da yanlış işaretlediğiniz soruların neden, niçin ve nasıl olduğunu, kısacası 3 N'sini öğrenin. Göreceksiniz bu tür soruları, yavaş yavaş yapmaya başlayacaksınız. YGS'de düşük puan alan ya da düşündüğü puanı alamayan gençler, LYS'de telafi şansına sahip. LYS puanları oluşurken, YGS'nin yüzde 40, LYS'nin ise yüzde 60 gibi katkısı olacak. Ancak bu bir kuraldır. YGS ve LYS'de testlerin, bu yılki Türkiye çözüm ortalaması ve standart sapmaları alındığında bu kural değişecek. Bence, YGS'nin katkısı MF puanlarında yüzde 29'larda LYS'nin yüzde 71'lerde, TM ve TS puanlarında ise yüzde 33'lerde, LYS'nin ise yüzde 67'lerde kalacak. Bu şu anlama gelir: Eğer genç YGS'de istediği sonucu alamazsa, bunu MF puanlarında 4-5 netle, TM ve TS puanlarında da 5-6 netle kapatma şansına sahiptir. Demoralize olmayın. Üniversite adayları adına, kusursuz bir sınav hazırlayan ÖSYM'ye ve mükemmel bir soru çözüm programı sunan TRT'ye teşekkür ediyorum.
Başakşehir Belediye Başkanı Sayın Mevlüt Uysal'la beraberdim; eğitime çok önem veriyor. Geçen yıl nisanda, Başakşehir'in ve yakın ilçelerin lise öğrencileri için, kısa adı BÜTEF olan "Başakşehir Üniversiteler Tanıtım ve Eğitim Fuarı" başlığıyla bir fuar düzenledi. Üniversiteye gidecek binlerce gence yol gösterecek fuara, sekseni aşkın üniversite ve eğitim kurumu katıldı. Başakşehir Belediyesi, İlçe Milli Eğitim Müdürlüğü ve Fatih Koleji'nin işbirliğiyle 17 Nisan'da ikincisi düzenlenecek fuar öncesinde, ilçedeki tüm liselerin 11'inci ve 12'nci sınıflarına YGS deneme sınavı yapılmış. Bu yılki BÜTEF'te, öğrenciler görevli rehber öğretmenlerden sınav ve tercihlere dair ücretsiz danışma hizmeti alacak. Bir diğer önemli yenilik de Uluslararası Eğitim ile Kariyer Danışmanlık Hizmeti veren kurumların katılacak olması. Geçen yıl yaklaşık 5 bin öğrencinin katıldığı fuara, bu yıl on bine yakın katılımcı hedefleniyor. Üniversitelilerin ücretsiz gireceği fuarda düzenlenecek panelde ben, Sadık Gültekin ve Burak Kılanç konuşmacı olacağız. Başakşehir eğitim ve öğretim sıralamasında, İstanbul'da en iyilerden. İlçedeki birkaç varoş mahallenin de eksiklerinin giderilmesi için çalışılıyor. Okullarda, kültürel, sosyal ve sanatsal faaliyetler, belediyenin desteğiyle yürütülüyor. Başakşehirlilerin ödediği vergilerin, büyük bölümünü eğitime harcayan belediye, geçen yıl ilçedeki kamu okullarına 95 adet temizlik robotu tedarik etmiş. Bilgi evlerinde çocuklar, keman, bağlama, gitar, ney, piyano, tiyatro, izcilik, resim gibi onlarca branşta ücretsiz eğitim alıyor. Kütüphane ve bilgisayar salonlarında ödevlerini araştırıp ücret ödemeden çıktı alabiliyorlar. Her semte bir bilgi evi hedefleniyor. Her yıl yirmi bini aşkın ilköğretim ve lise öğrencisi şehir içi ve şehir dışı gezilere götürülüyor. Her yıl on bin öğrenciye yaz spor okullarında ücretsiz eğitim veriliyor. Okul bahçelerinin spor alanları belediyece düzenleniyor. 4+4+4 sistemine geçişte, ihtiyaç duyulan derslikleri yaptıran belediye, şu sıralarda da, 26 bin m²'lik alana Türkiye'nin en büyük liselerinden birini inşa ettiriyor. Eğitime gönül veren, değerli dostum Mevlüt Uysal'ı ve ekibini kutluyorum.
Galatasaray'ın 21. şampiyonluğunda ilk sıraya önce taraftarı sonra Terim'i oturtmak gerek... Sezon başında şampiyonluğa inanan G.Saray taraftarları, yeni kurulan bir takımı kaybettikleri her maçtan sonra bile destekledi. İgor Tudor'la şampiyonluğun kazanılmasının zor olduğuna inandıkları anda Dursun Özbek ve yönetimine doğru bir hamle ile müthiş bir baskı kurarak göreve Fatih Terim'i getirtti. Galatasaray taraftarı ve Terim her zaman etle tırnak olmuştur. Şampiyonlukların, kupaların ve finallerin en tecrübeli hocası Fatih Terim, kolları sıvadığı andan itibaren Florya'da kaybolan aile ortamını yeniden inşa etti. Galatasaray'da yaşanan başkan ve yönetim değişikliğine rağmen de Terim geri adım atmadı. Ekonomik zorlukları göğüslemek için Ndiaye'nin gönderilişine ses çıkarmadı, sadece kiralık olarak Japon yıldızı Nagatomo'yu getirtti. Fatih Terim'in en büyük başarısı ise Tudor'un gözden çıkardığı futbolcuları yeniden kazanmak ve hedefe yöneltmek oldu. Donk, performansı ve mükemmel profesyonellik anlayışı ile Ndiaye'yi aratmadı. Tudor un "Devre arasında mutlaka gönderin" dediği Sinan Gümüş, Terim'in prensi olarak tarihi 2 maçta Galatasaray'a 6 altın puan kazandırdı. Rodrigues-Gomis ikilisi ise şahlandı. Galatasaray çok kritik ve hayati önem taşıyan bir şampiyonluk kazandı. Şampiyonlar Ligi'nden gelecek para, kombine ve forma satışları takımın ekonomik yapısını toparlamasını, geleceğe ümit ve güvenle bakmasını sağlayacaktır. Bu önemli şampiyonlukta pay sahibi olan herkesin, emeğine, yüreğine sağlık.
Galatasaray, müthiş futbol keyfi veren bir ilk yarı oynadı. Alanya ve Akhisar'daki gibi ilk 15 dakikaya 2 gol sığdırıp oyunun ve topun hakimiyetini ele geçirip rakibin direncini kırdı. Yeni Malatya, Türkiye'nin en kompakt futbol oynayan takımı ama Rodrigues'in hazırladığı, Gomis'in yalancı koşuyla destek verdiği pozisyonda Belhanda 30. saniyede golü atınca, "Galatasaray'ı önce durdururum, sonra kontrataklarla vururum" planı çöktü. Haftalardır Galatasaray'da ele avuca sığmayan ve Fatih Terim'le müthiş bir yükselişe geçen Rodrigues, Gomis'e attırdığı golle Alex'i yakalamasını sağladı. Nagatomo- Rodrigues ikilisi, birlikte oynadığı ilk maçtan itibaren birbirlerinin oyun kalitelerini ve performanslarını yükseltti. Uzun süredir Galatasaray'da bir kanadın iki hızlı oyuncu tarafından kullanıldığını görmemiştim. Japon yıldız, sadece hücuma destek vermedi, Malatya'nın olası hızlı hücumlarını da doğru kademeye girerek engelledi. Ndiaye'nin gidişinden sonra Fatih Terim'in, "Sana güveniyorum" dediği Donk, Galatasaray orta alanına dinamizm kazandırırken, rakiple top arasına vücudunu akıllı koyup, Malatya ataklarına izin vermedi. Donk'un defansif kalitesinden Maicon-Denayer ikilisi bal yerken, Fernando da oyunu yönlendirme konusunda özgürce hareket etti. Bazen iyi oynayarak kazanırsınız, bazen de skoru ele geçirdikten sonra akıllı savunma yaparak oyuna tutunursunuz. Malatya'nın 45'le 60 arasında önde yaptığı baskıyı Galatasaraylı oyuncular yardımlaşarak akıllı pozisyonlar alarak püskürttüler. Fatih Terim'in özel konuşmasından sonra hayata dönen Maicon, riske girmediği gibi hava toplarında da Boutaib'e fırsat vermedi. Galatasaray taraftarı, şampiyonluğu anasının ak sütü gibi hak ediyor. Maç boyu takımla beraber atağa kalktılar, güçlü ıslıklarla savunma duvarı ördüler. Belhanda attığı gol ve takladan sonra moralman yükseldi. Oyunun içinde yokmuş gibi görünse de top kontrolünde başarılıydı, hücumdaki arkadaşlarına mükemmel servisler yaptı. Galatasaray hedefine doğru yürüyor. Bir 90 dakika kaldı, camianın, teknik heyetin ve futbolcuların sakin ve sabırlı olmaları gerekir.
80'li, 90'lı yıllarda futbol maçlarını izlemek için Türkiye'nin birçok kentine gittim. SABAH İl Buluşmaları sayesinde buluştuğumuz kentlerin eski ve yeni halini kıyaslama şansını buluyorum. Son durağımız Denizli kentiydi ve gördüğüm müthiş değişim beni fazlasıyla şaşırttı.. Geçmişte tozuyla, saç-baş yolduran trafiğiyle, plansız yapılarıyla göz yoran Denizli cazip bir şehir değildi... Ekonomi Bakanı Nihat Zeybekci'nin Belediye Başkanı olduğu dönemden itibaren "Modern kent olma" yolunda atılan adımlar "Vizyoner Başkan" Osman Zolan ile birlikte Denizli, "İnsanı iten değil davet eden" bir şehir haline gelmiş... Pamukkale ile tüm dünyaya adını tanıtan Denizli tekstilde de bir dünya markası olarak Türkiye'nin yüzünü güldürüyor. Tükettiğinden fazlasını üreten, satın aldığından daha fazlasını ihraç eden ve 162 ülkeye ihracat yapan Denizli Türkiye'nin ekonomisine ciddi katkı sağlıyor. Denizli'de tam "7T" var... 1-Tarım, 2-Tekstil, 3-Turizm, 4-Tarih, 5-Termal, 6-Teknoloji, 7- Traverten... Bana göre Denizli'de 8'inci bir T daha var. Bu t'nin adı da: Tevazu...
Futbolun emekçileri gerçek mekânlarına geri döndü. Ankaragücü camiası taraftarıyla birlikte Türk futbolunun lokomotiflerinden biridir. Özellikle taraftarlar kulüplerine gönülden bağlıdır. O taraftar grubu Ankaragücü'nü sadece başarılarına bakarak desteklememiştir. Kulüplerine olan aşkı ile maçlarda tribünleri doldurmuştur. Başkent, Ankaragücü olmadığı dönemde futbol açısından kötü kalmıştır. Ankaragücü sayesinde Ankaralılar yeniden futbol heyecanınız bürünecek. Ankaragücü'nü başarısından dolayı kutluyorum ve yönetiminde akıllı transferler yapmalarını öneriyorum. Özellikle yabancı oyuncu transfer ederken karakterli isimleri tercih etsinler. Tüccar zihniyetli oyunculara kapılarını açmasınlar. Çünkü düştüklerinde geriye dönmek kolay olmuyor. Kalıcı olmanın felsefesi akıllı ve karakterli oyuncuları takımda toplamaktan geçiyor. Ankaragücü Süper Lig'de büyük düşünen takım olacaktır. Büyük düşünmek, pahalı düşünmek değildir... Hoş geldin Ankaragücü... Özlemiştik...
Akhisar deplasmanı Galatasaray için zor bir eşikti. Okan Buruk'un öğrencileri, büyüklere karşı kaybettikleri maçlarda bile iyi oynamışlardı. Galatasaray, ilk 20 dakikada Rodrigues ile iki mükemmel gol buldu. Özellikle ilk golde Linnes-Feghouli-Rodrigues üçlüsünün çabuk düşünüp, çabuk paslaşması göz alıcıydı. Büyük takım, böyle bir skordan sonra oyunun hakimiyetini rakibe vermez. Ancak Galatasaraylı oyuncular, gereksiz bir rehavet içine girip 'maç bitti' psikolojisiyle laubali oynadılar. Ali Palabıyık'ın ürettiği olmayan penaltıyı eğer Soner gole çevirseydi, Galatasaray psikolojik olarak dağılabilirdi. İkinci yarının hemen başında Galatasaraylı oyuncuların geriye yaslanarak skoru korumu psikolojisiyle hareket etmeleri oyunu ve topa hakim olmayı düşünmemeleri Akhisar'ı cesaretlendirdi. 50'nci dakikada Serdar'ın şanssız şekilde kendi kalesine attığı gol, Galatasaray'da bir anda panik havası yarattı. Sakat Donk, orta sahada etkili oynarken, Selçuk-Fernando ikilisi, çok etkisizdi. TT Stadyumu'nda coşan, özellikle Beşiktaş maçında 10 km koşarak harika işler yapan Gomis, yine deplasmanda çok etkisizdi. Hele hele kaçırdığı gol akıllara zarardı. Yani topa 130 kilometre ile vurmak iki gol mü sayılıyor? Gomis sert değil de ayağının içiyle dokunup gol atsaydı hem Galatasaray rahatlayacak hem de Aksihar'ın direnci kırılacaktı. Galatasaray'ın panik dakikalarında paniklemeyen yine Muslera'ydı. Özellikle Muğdat ve Seleznov'un önünden çaldığı iki topla Galatasaray'ı resmen ipten aldı. Eğer bu pozisyon gol olsaydı, Galatasaray'ın ruh hali maçı döndürecek seviyede değildi. Okan Buruk, kendisine atılan iftiralara karşılık sahaya Akhisar'ı tam kadro ile sürdü. Özellikle ikinci yarıda Galatasaray ile kafa kafaya oynayan mükemmel mücadele eden ve Galatasaray'ı resmen kalesine hapsettiren bir Akhisar izledik. Galatasaray, çok kıymetli bir 3 puan alırken futbol olarak fazla göz okşamadı. Nagatomo, Rodrigues, Donk ve Muslera, bireysel becerileriyle ve kaliteleriyle Galatasaray'ı ayakta tuttu. Fatih Terim en kritik anda penaltı kaçıran Gomis'e bu sorumluluğu vermeyi tekrar düşünsün.
Ordu geçerken uğranılacak değil huzurlu havasıyla kalınacak bir şehir. Göllerinin gizemi, şarkılara konu olan dereleri ve özellikle yaylaları Ordu'yu cazibe alanı yapıyor. Dinamik, çalışkan ve hiperaktif kimliğiyle Büyükşehir Belediye Başkanı Enver Yılmaz, "İşimiz gücümüz Ordu" sloganıyla 30'uncu Büyükşehir ünvanını alan Ordu'yu resmen yeniden yaratıyor. Örneğin; Başkan Yılmaz Ordu'ya yaptığı 5.5 milyarlık yatırımın 3.5 milyarını altyapı için harcamış. Uçak Ordu'ya inerken etkileyici bir stat gözümüze çarptı. Ordu'daki yeni stat UEFA standartlarına uygun biçimde 22 bin kişilik olacak. Kendi enerjisini kendi üretecek stadın zemini alttan ısıtmalı olacak. Stat tüm salon sporlarını içinde barındıracak, Üst katlarda kafeterya hizmeti verilecek. Ve bu lüks stada 25 loca yapılacak. Başkan Enver Yılmaz'ın büyük girişimleri sayesinde yeni stat Türkiye'de içinde otel olan tek stat unvanını alacak. 65 yataklı otel deniz manzaralı olacak. Deplasmana gelen rakipler isterse bu otelde kalabilecek. Yeni stat devlet tarafından inşa edilecek ve 145 milyon TL'ye malolacak. Başkan Yılmaz eski stadı yıkacak, ama zeminine çoluk çocuk yeşilde oynasın diye dokunmayacak ve etrafına park yaparak Ordulular'a şehrin göbeğinde nefes alacakları 60 dönümlük bir yeşil alan yaratacak. Bir dönem ünlü hoca Hector Cuper yönetiminde Süper Lig'de top koşturan şimdi ise Amatör kümede can çekişen eski Orduspor tam 104 milyon lira borç bırakarak batmış. Aldığım bilgiye göre; Bursaspor'da top koşturan Stancu'nun 3 milyon Euro, Denizlispor'da hocalık yapan Fatih Tekke'nin de 2 milyon dolar alacağı kalmış. Ordu'nun sahilleri Cote D'Azure gibi 121 km'lik sahil şeridine sahip Ordu'ya 2017'de 700 bin turist gelmiş. Başkan Enver Yılmaz "Hedefimiz 3 milyon turist" diyor. İstanbul'da görmeyi çok arzuladığım "Bisiklet yolu"nu Ordu'da herkes kullanıyor. Belediye'nin hizmeti "Akıllı bisikletler" Ordulular'a hem spor yapmalarını hem de trafiğe girmemelerini sağlıyor. Fatsa ve Ünye dahil Ordu'nun sahilleri Fransa'nın Cannes kentindeki Cote D'Azur sahillerine benziyor. 3 ilçede kadınlar plajı açılmış. Efirli Kadınlar Plajı'nda geçen yaz 105 bin bayan hizmet almış. Foseptik sorunu olmadığı için Ordu'nun denizinin suyu içilecek kadar temiz. Obez yapıyı, atletik yapıya dönüştüren ve borçsuz bir belediye yaratan Başkan Enver Yılmaz sayesinde 120 yıllık geçmişi olan Ordu hızla "Mega kent" olma yolunda koşuyor.
Tarihe geçecek mücadele ve kaçan pozisyonlar olarak uzun yıllar unutulmayacak nefes nefese bir derbi izledik. G.Saray, Tudor'la dibe vurduğu büyük maç kazanma alışkanlığını Terim'le yeniden elde etti. Bu başarının son halkası belki de G.Saray'a şampiyonluk getirecek Beşiktaş galibiyeti oldu. Devler Ligi'nde başarısıyla iz bırakan Beşiktaş'a karşı G.Saraylı oyuncular olağanüstü bir performans ortaya koydu. Derbinin kırılma noktası 20 ve 23. dakikalardı. Önce Negredo kötü bir aşırtma yaptı, ardından Mariano sakatlandı, yerine Linnes girdi. 24. dakikada Nagatomo'nun ortasına mükemmel koşu yapan Fernando, G.Saray'ı öne geçirdi. G.Saray doğru bir taktikle topu Beşiktaş'a verdi. Alan savunması içinde rakibin hızlı hücumlarına karşı dikkatli oldu. Kontrataklarla gol bulmaya özen gösterdi. Eğer G.Saray puan kaybetseydi kral Gomis büyük tepki alabilirdi. Çünkü ilk yarıda karşı karşıya yüzde yüz golü kaçırdı, ikinci yarı kendine yapılan penaltıyı üst direğe nişanladı. Her şerde bir hayır vardır derler... Mariano'nun yenine giren Linnes derbinin kaderine imza attı. Hem alanını mükemmel savunan hem de hücuma etkili çıkan Linnes, Rodrigues'e attırdığı golle hem takımını rahatlattı hem de şampiyonluk kapısını açtı. Fernando ve Donk'un etkili oyunları alkışlandı. İki bek Nagatomo ve Linnes çok iyi oynadıkları gibi atılan iki gole de doğrudan asist yaptılar. Beşiktaşlı oyuncular kupa maçının travmasını tam atlatamamışlar. G.Saray ise yine zihinsel olarak maça Florya'da mükemmel hazırlanmıştı. Terim ne kadar büyük bir hoca olduğunu bir kez daha gösterdi. Rakibi çok iyi analiz etmiş, özellikle Talisca'nın dışardan etkili şutlar atmaması için Donk'u ve Fernando'yu kalkan olarak kullandı. Tudorlu G.Saray büyük maçlarda 1 puan aldı. Terimli G.Saray, hiç yenilmedi 10 puan topladı. Bu derbi zaferi rakiplerinin de direncini kıracaktır. Kalan üç maçta direksiyonda G.Saray olacaktır.
Galatasaray eğer şampiyon olacaksa bu Sinan Gümüş'ün bırakın sözleşmesini uzatmayı, müzeye heykeli bile yapılabilir. Bir büyük takım 15 dakikada 2-0 öne geçip skoru koruyamıyor ve oyunu kontrol edemiyorsa futbolcuların kaliteleri ve kapasiteleri sorgulanmalıdır. Özellikle Balhanda ve Feghouli ikilisi bu takımın oyuncuları mıdır? Belhanda kadar laubali, sorumsuz ve vurdumduymaz bir oyuncu görmedim. Ayağını topa sokarken bile nazlanıyor... 2-0'dan sonra maçın en önemli adamı, yaptığı müthiş kurtarışlarla Muslera oluyorsa, diğer oyuncular kaptanlarının mücadelesinden, inatçılığından ve maçı kazanmak için verdiği çabadan hem utanmalılar hem de ders çıkarmalılar. İyi ki Terim, Donk'u kazanmış... Hollandalı, orta sahada herkesin hatalarını kapatmaya çalıştı. Yabancı oyuncular maalesef şampiyonluk yarışında zihinsel olarak "Biz bu maçı kazanmalıyız" ciddiyetine bürünemiyor. Skor olarak öne geçiyorlar, daha dikkatli olmak için çaba sarf etmiyorlar. Galatasaray'ın, Konya maçından sonra Alanya maçının dönüşünde de bir Türk oyuncu var. Çünkü Türkler kazanmayı daha çok istiyor ve başarmak için de yüreklerini ortaya koyuyorlar. Terim'in üç yerli oyuncu hamlesi Galatasaray'ın, Alanya maçında geri dönüşünün şifresidir. Çünkü Sinan sahaya girerken topa ilk dokunduğu andan itibaren "Ben bu maçın yıldızı olmalıyım" inancındaydı. Vücut diline baktığımız zaman Sinan'da bu isteği ve coşkuyu görebiliyoruz. Maç berabere bitseydi Başakşehir'e müthiş gol atan Mariano ağır eleştiriler alacaktı ama Brezilyalı oyuncu iki gole de asist yaptı,. Verdiği geri pas hatalıydı ama milli takımda bile stoper oynayan Serdar Aziz'in rakibine yaptığı faul "Kör göze parmak" sokmak gibiydi. Serdar Aziz bu hataları hep yapıyor ve hiç ders almıyor. Transfer söylentileri çıktıktan sonra havaya giren, çabukluğunu ve çalım becerisini unutan bir Rodrigues izliyoruz haftalardır... Karşı karşıya kaçırdığı gol, kafasının dağınık olduğunun bir göstergesiydi. Bu galibiyet Galatasaray'a Allah'ın lütfudur. 2-2'den sonra maçı kazanmak, rakiplerin psikolojisini de olumsuz etkileyecektir.
Fatih Terim'in Alanyaspor maçını düşünerek Muslera ve Fernando dışında 9 oyuncuyu rotasyonda kullanması ilk yarıda Galatasaray'ın şok yaşamasına neden oldu. Okan Buruk, Galatasaray'ı iyi tanıdığı için takımına kompakt futbol anlayışı içerisinde alan savunması yaptırıp, Muğdat ve Seleznov'u hızlı hücumlarla kontratağa çıkardı. Galatasaray'ın rotasyonlu kadrosunun saha içinde senkronu yoktu. Oyuncuların performansı ve uyumu acemiler mangasına benziyordu. Selçuk ve Fernando ikilisi dururken, orta alanda Tolga Ciğerci oyun aklına soyununca Galatasaray hücum zenginliği yaşayamadı. Ayrıca Tolga birçok final noktalarında pasın şiddetini ayarlayamadığı için Galatasaray gol fırsatlarını kullanamadı. İki kanatta oynayan Sinan, Yasin ikilisi Akhisarspor'un kalabalık savunmasını aşamadı. Denayer iyi ki yetişmiş, çünkü bu Maicon Galatasaray savunmasında artık çok zor oynar. Bir Maicon tercihi Galatasaray'ı hem 10 kişi bıraktı hem de iki gol yenilmesine neden oldu. Hem Serdar hem de Denayer'in kulübede oturmaması gerekiyordu. Biri en azından oyunda olabilirdi. Seleznov Akhisar'ın etkili oyununun şifresiydi. Ahmet ve Maicon'a sürekli kendini unutturdu, iki gole imza atarken çok doğru yerlere koşular yaptı. Eren kanatlardan hiç orta alamadığı için pozisyon bile üretemedi. Akhisarspor mükemmel bir takım savunması sergiledi, Galatasaray, bırakın hücumda organize olmayı üst üste iki etkili pas bile yapamadı. Oyunun ilerleyen bölümlerinde daha fazla iş bitirici isimlere ihtiyacı vardı ama istediği gibi olmadı. Galatasaray elindeki finali rakibine kaptırdı. Bu da Türkiye'de en çok Türkiye Kupası'nı kazanan bir takım olan Galatasaray'a yakışmadı. Akhisar'da ise oyuna giren her oyuncu yüreğini ortaya koydu... Galatasaray'da forma giyen birçok oyuncunun gözden geçirilmesi lazım, bu takımın oyuncusu olup olmadığı konusunda. Örneğin; Latovlevici bu takımın oyuncusu mu?...
Gençlerbirliği maçından sonra Yasin Öztekin şöyle demişti; "Bıraktığın gibi bulamazsın Aslan'ı... Güçlenir, akıllanır, daha ihtişamlı ve daha korkusuz olur." Galatasaray, kendi göbeğini kendi keseceği maça iştahlı, arzulu, mücadele gücü yüksek bir anlayışla çıktı. Her oyuncu, dikkatliydi, Başakşehir'in yaslanarak oynamasını izledi ama çabuk hücuma çıkması için planladığı geniş alanı vermedi. Stratejik maçta sakin olmak, öfkelenmemek ve kart görmemek başarının anahtarıydı. İlk yarıda Galatasaray, Belhanda ve Denayer'le gol olabilecek ataklarda Volkan Babacan'ı geçemedi. Ama Başakşehir'e de tek pozisyon vermedi. Rodrigues-Nagatomo ikilisinin soldan gerçekleştirdiği ataklar tehlikeliydi ancak final vuruşlarında iki oyuncu da ya isabetsiz pas verdi ya da etkisiz ortalar yaptı. Başakşehirli oyuncular Galatasaray'ı mücadele içine kattıkları sertliğe öfkelenerek karşılık verdiler. Özellikle Emre- Arda ikilisi ayaklarına her top alışlarında tribünler tarafından ıslıklanınca, sakin kalamadılar. Hatta Emre, gördüğü kart sonrası basın tribününe "Bunları yazın" şeklinde hareket yaptı. Galatasaray'ın ikinci yarıya başlangıcı görkemli oldu. Önde yapılan baskı Clichy, Caiçara ve Epureanu'nun topla çıkarken pas hatası yapmalarına neden oldu. Haftalardır eleştirilen ama sağdan yaptığı bindirmelerle göz dolduran Mariano, ayın en iyi golü seçilecek bir gole imza attı. Brezilyalı, Feghouli ile yaptığı duvar pasından sonra topu önüne mükemmel aldı. Sol ayağının içiyle Volkan Babacan'ı avlayan gole imzasını attı. Gomis belki gol pozisyonlarında etkili değildi ama rakip defans ve kalecinin üzerine müthiş koşularla baskı kurdu. Donk'la Fernando ikilisi rakibi karşılamada, mücadelede ve topu oyuna sokma konusunda başarılıydı. Nagatomo, Visca'yı etkisiz hale getirdi. Tudor'un sol stoper oynattığı Denayer, sağ stoperde çok başarılı oldu. Serdar'ın kafa golü de mükemmeldi. Başakşehirli futbolcular maç öncesi düzenledikleri yemekte Galatasaraylı oyunculara "Geliyoruz" demişlerdi. Misafir umduğunu değil, bulduğunu yermiş. Galatasaray, Başakşehirli oyunculara mücadelesi yüksek, inançlı, kazanma ruhu tavan yapan bir oyun sundu ve zirve koltuğunu haklı olarak aldı.
Galatasaray'ın kadrosu için 'kaliteli' diyebiliriz. Ama bir kalite içeride alkışlatan futbol oynarken, dışarıda bu kadar durgun ve plansız olabilir mi? Gençlerbirliği büyüklere karşı zaten hep "Geriye yaslan, golü kontratakla ara" felsefesiyle oynadı. Maicon'un hatası sonucu Deniz Yılmaz, yüzde yüz bir gol fırsatını harcadı. Galatasaray'da Belhanda, Feghouli, Selçuk, Fernando, Mariano, Nagatomo gibi topu iyi bilen, tekniği yüksek oyuncular Gençler'in kapandığını görmelerine rağmen, rakibin ezberlerini bozacak hiçbir hamle yapmadı ve ilk yarıda Selçuk'un iki şutu dışında pozisyon üretemedi. Neden? Başta Belhanda olmak üzere herkes saklanarak oynadı. Feghouli dağınıktı. Mariano kenarlardan etkisiz ve isabetsiz ortalar yaptı. Rodrigues de geniş alan bulamayınca gol yollarına giremedi. Oysa rakibin ezberini bozmak için oyuncular bazen yer değiştirmek için kenardan destek almamalı, bunu kendileri düşünmeli. İkinci yarı Terim önce Eren'i ardından Sinan'ı oyuna alarak gol yollarında Galatasaray'ın daha fazla baskı kurmasını istedi. Ancak Donk'un girip Selçuk'un çıkması Galatasaray'ın oyun kurgusunu pas yapmaktan çıkarıp uzun topla oynamasına neden oldu. Oysa Selçuk duran topları iyi kullanan ve etkili ortalar yapabilen bir oyuncuydu. Rodrigues'in maç boyu etkisiz olması ve final paslarında yine hatalar yapması Galatasaray'a zarar verdi. Terim keşke Rodrigues'i hamle oyuncusu olarak kullanıp oyuna Sinan'la başlasaydı, rakibin ezberini bozabilirdi. Galatasaray'ın en büyük eksiği rakip kale önünde ısrarla pas yapmasıydı. Oysa Belhanda, Gomis, Fernando gibi dışardan şut atabilecek oyuncular vardı. Maalesef bu oyuncular şutu akıllarına getirmedi. Türk Telekom'da inanılmaz goller atan Gomis deplasmana çıkınca kimlik değiştiriyor. Fransız golcü mücadele anlamında başarılıydı ama final noktalarında zihinsel motivasyona sahip değildi. Galatasaray, son dakikalarda en azından 'kazanamıyorsan kaybetme' politikasını uygulamalıydı. Bu yenilgi Galatasaray için ağır oldu. Yine de şampiyonluk yolunda her şey bitmiş değil. Kendi göbeklerini kendi kesebilecek fırsatlara hâlâ sahipler...
Uzun süredir ve özellikle Tudor döneminde büyük maç kazanma alışkanlığını yaşayamayan Galatasaray, Fatih Terim'le yeniden ayağa kalktı. Trabzon'un içeride ve dışarıda Galatasaray'a ciddi bir üstünlüğü vardı. Ancak zihinsel olarak milli maç arasında mükemmel hazırlanmış bir Galatasaray takımı gözlemledim. Top Trabzon'dayken Galatasaraylı oyuncular, önde hemen baskı yaptılar. Muslera'dan Gomis'e kadar her oyuncu çok dikkatliydi. Pas hatası yapanlar oldu ama hiçbir oyuncu hata yapanı suçlamadığı gibi yardımına gidip o hatayı kapatmaya özen gösterdi. Rıza hocanın hücum ağırlıklı kadrosu, "Ben de kazanmak istiyorum" anlamındaydı. Erken gol Galatasaray'ın oyun temposunu eline geçirmesini sağladı. Selçuk, bir maestro gibi oynadı. Milli Takım'a çağrılmadığı için gönlü kırılan Feghouli'yi Fatih Terim öyle bir motive etmiş ki, sahada basmadık yer bırakmadı. Cezayirli yıldız, kanattan yaptığı bindirmelerle Galatasaray'ın hücum organizasyonlarını artırdı. Rodrigues, koşu kalitesi ile ön plana çıkmasına rağmen final hamlelerinde dağınık ve kararsızdı. Ancak maç boyu istekli ve coşkulu oynadı. Gomis, rakiple girdiği tüm mücadeleleri kazanırken attığı gol öncesi baskı altında ve dar alanda topun dibine girmesi mükemmel bir düşünüştü. Galatasaray'da bence en önemli oyuncu Mariano'ydu. Brezilyalı sağ bek, kullandığı her topta aklını devreye soktu. Riske girmedi, Feghouli'ye verdiği gol pasının şiddeti alkışlandı. Belhanda, bir devre saklanıyorsa bir devre öne çıkıyor. Galatasaray'ın ikinci yarının hemen başında Trabzon'dan yediği baskıdan çıkmasını, Belhanda doğru top kullanımı, çevre kontrolü ve etkili paslar ile sağladı. Camia ve taraftar hatta futbolcular, ilk yarıda derbi kazanamadıkları için maça çıkarken hiç ürkek bir tavır sergilemediler. Galatasaraylı oyuncuların hedefi, "İyi oynayalım, büyük maç kazanamama zafiyetine son verelim" şeklindeydi. Trabzon galibiyeti, Başakşehir ve Beşiktaş maçları için de ciddi bir özgüven olacaktır.
Yarışırken değişmek risklidir... Milli Takım'da öncelikle istikrarlı bir kadro yaratmamız gerekiyor. Lucescu'nun, 17 farklı kulüpte oynayan 26 oyuncudan uyumlu ve dengeli bir Milli Takım yaratmasını sabırla bekleyeceğiz. Kasım ayından bu yana 50 maç izleyen Lucescu'nun İrlanda maçındaki doğrusu Hakan Çalhanoğlu ile Çağlar Söyüncü dışında kadroyu yakından tanıdığı Cenk Tosun dahil Türkiye'de oynayan oyunculardan kurmasıydı. Gökhan-Topal ikilisi de Milli Takım'ın tecrübesi ve ağabeyi oldu. Birbirleriyle oynama alışkanlığı olmayan oyuncuların İrlanda karşısında mücadeleleri, tempolu oyunları, coşkuları, arzuları ve istekleri göz doldurdu. Millilerin belki senkronu yoktu ama mücadele anlamında ortaya koydukları zihinsel ortaklık bu uyum eksikliğini kapattı. Milli Takımlar'ın yeniden yapılanmasında hep yerli hocalar vardır. Lucescu rekabeti doğru yönetir ve arkadaşlık ilişkilerini geliştirirse başarıyı yakalar. Milli Takım'ın kadro istikrarı dışında kalıcı bir sisteme de ihtiyacı var. İrlanda önünde kanatları kullanamamak eksiğimizdi. Cengiz Ünder-Emre Mor ikilisi yok diye kanatları sadece Gökhan-Hasan Ali gibi hücum beklerine mi emanet edeceğiz? Kanatsız oyunda iki bekimiz hücumu ve savunmayı birlikte yaparken çok enerji harcadılar. Cengiz ile Emre'nin alternatiflerini Lucescu bulmalı.. Bu arada Rumen hocanın Emre Akbaba, Yusuf Yazıcı, Hakan Çalhanoğlu, Oğuzhan Özyakup gibi oyuncuları vurgulayarak, "Herkes 10 numara oynamak istiyor. Oysa sahanın başka yerlerinde oynayabileceklerini de göstermeleri gerek" söylemine katılmıyorum. Çünkü bu isimler kendi takımlarında 10 numara oynuyorlar. İrlanda karşısında top tekniği yüksek, oyun kurma becerileri güçlü Emre-Hakan- Yusuf maç boyunca hep kişisel becerileriyle ön plana çıkmaya çalıştığı için yeterli gol pozisyonları üretemedik. Değişime ve yenilenmeye İrlanda galibiyetiyle başlamak Lucescu'ya da millilere de moral olacaktır.
Terim ve Kocaman'ın sahaya sürdükleri kadro derbiyi kazanmak üzerineydi. Ancak sahadaki oyun şekline bakınca iki takım da orta alanı kalabalık tutup savunma güvenliğini ön plana çıkardı. Fernando'nun oynayınca Maicon-Serdar Aziz ikilisi topu oyuna sokma görevini üstlenmedi. Ama Fenerbahçe'nin Topal-Souza-Ekici ile birlikte yaptığı baskılar Belhanda ve Selçuk'un hücumu organize etmelerini engelledi. Galatasaray Rodrigues-Feghouli ile kanat bindirmelerini az yapmasına rağmen gol olabilecek pozisyonları da yarattı. Özellikle ilk yarıda Feghouli'nin soldan bomboş depar atan Rodrigues'in önüne ayağındaki topu oynamayıp Gomis'e yaptığı pas doğru tercih değildi. Çünkü Rodrigues topla buluşsa Galatasaray devreyi galip bitirebilirdi. F.Bahçe, Nagatomo'nun bölgesinden ilk yarı çok etkili ataklar yaptı. Galatasaraylı oyuncular yeterince Japon oyuncuya destek veremedi. Fenerbahçe'nin ataklarında Kadıköy'deki bence en iyi maçını oynayan Muslera, gol olabilecek pozisyonları doğru yer tutarak önledi. Belhanda'nın etkisiz oyunu Galatasaray'ın hücumda üretken olmasını önledi. Ancak ikinci yarı Rodrigues'i soldan geliştirdiği ataklarda şut ve pas tercihleri isabetsizdi. Galatasaray adına en önemli gol atağı Nagatomo'nun şutunda Volkan'ın kestiği topa Feghouli kötü bir vuruşu yaptı. Faslı oyuncu Gomis'e de pas yapmayı düşünebilirdi. Gomis etkisiz gibi görünmesine rağmen ortaya koyduğu mücadeleyle Skrtel-Neustadter ikilisini savunmaya hapsetti. Galatasaraylı oyuncular, Tük Telekom'daki etkili pas yapma özelliklerini gereksiz telaş yaparak sahaya yansıtamadı. Oysa topa basıp oyunu soğutup Fenerbahçe baskısından kurtulmaları gerekirdi. Bunun en büyük nedini takımın bir lideri olmamasıydı. Eğer oyunun son 10 dakikasında müthiş baskı yiyen Galatasaray, derbiden puan çıkardıysa bunu Muslera'ya borçludur. Uruguaylı kaleci bir libero gibi oynadı. Maestro gibi hareket etti, oyuna tam konsantreydi, öne çıktığı her pozisyonda vücudunu büyüterek rakip oyuncuların kolay gol vuruşu yapmasına izin vermedi.
Şenol Güneş'in ligi düşünerek Talisca, Negredo, Atiba, Babel, Tosic gibi oyuncuları rotasyona sokup Bayern Münih önüne sürdüğü kadro doğrusu çok cesur bir karardı. Basın toplantısında "Sabit bir 11'im yok" diyen Jupp Heynckes elindeki geniş kadroya ve ilk maçı 5-0 kazanmasına rağmen Şenol Hoca kadar cesaretli davranamadı ve işi şansa bırakmamak adına Bayern'i ideale yakın bir kadroyla oynattı. Almanya'da zaten Beşiktaş turu kaybetmişti. Beşiktaş'ın bu sezon Devler Ligi'nde aldığı mükemmel sonuçlara karşılık taraftarlar da siyah-beyazlı oyunculara "Teşekkür" amaçlı bir davranış gösterip tribünleri ağzına kadar doldurdu. Tribünler Beşiktaşlı oyuncuları hiç susmadan destekledi. Şenol Hoca "Bu sezon gruptan namağlup çıktık. Bu başarıda sizin de payınız var" diyerek Şampiyonlar Ligi'nde az forma şansı bulan oyunculara jest yaptı. Bayern Münih kulübü Alman futbolunun hem lokomotifi hem de oyun sisteminin modeliydi. Bir makine düzeninde çalışan Almanlar'a karşı devşirme savunmasıyla, ilk kez yan yana oynayan Tolgay-Oğuzhan ikilisiyle, kalede kaptan Tolga Zengin ile Beşiktaş gücü yettiğince dirençli bir oyun sergiledi. Quaresma, Lens ve Devler Ligi'nde golle tanışan Vagner Love birçok pozisyonda sert faullerle durduruldu. İngiliz hakem Bayernli oyunculara sarı kart göstermek zorunda kaldığı pozisyonlar dışında hep Alman oyunculara kıyak yapan yanlı düdükler çaldı. Özellikle ikinci yarının başında Gökhan'ın kendi kalesine attığı golden sonra Beşiktaşlı oyuncular coşkulu bir oyuna geçerken, Bayern kalesinde de etkili bir baskı kurdu. Talisca ile Atiba'nın girmesiyle Beşiktaş oyunun temposunu yükseltti. Medel savunmada tek başına Alman ataklarına duvar oldu. Kazanmak ya da kaybetmemek Beşiktaş'a yakışırdı ama sahada görev yapan her Beşiktaşlı oyuncu asla teslimiyetçi olmadı, ısrarla ve inatla mücadele etti. Beşiktaş'a Şampiyonlar Ligi'nde Türkiye'ye yaşattığı heyecandan dolayı teşekkür etmeliyiz.
Sergen Yalçın görev yaptığı takımlarda çıktığı ilk maçlarda hep puan kazanmış. Sergen, Konyaspor'un başına geçince Galatasaraylı dostlarım Sergen'le ilgili, "Eyvah" diye endişeliydi. Oysa bu sezon Galatasaray ile Konyaspor birbirleriyle oynadıkları maç sayısı olarak akraba gibiydi ve birbirlerini iyi tanıyorlardı. Üstelik Galatasaray üç maçta hiç kaybetmemiş ve Konya'ya karşı ciddi oyun ve skor üstünlüğü kurmuştu. Kağıt üzerinde favori olmak ile sahada kazanmak aynı şey değildi. İlk yarıda korkulan oldu. Galatasaray adeta "Sergen Yalçın" sendromuna tutuldu. İkinci dakikada Donk ıskaladı, Konyasporlu Moke kafayla golü attı. Gol sonrası yüklenen, rakibini sahasına kilitleyen Galatasaray sağlı sollu ataklar yaptı. Sergen'in büyüsü mü bilemem ama 25 gollü Gomis penaltı vuruşunda kaleci Serkan'ı geçemedi. Feghouli, Konya ceza alanı içinde önüne gelene çalımı bastı ama gollük şutunda Serkan'ı geçemedi. Maicon'un kafa vuruşunda direkten dönen topu, Gomis kontrol edip vurması gerekirken acele edince golü kaçırdı.. Konya'nın kalesini çok adamla kapatması, G.Saray savunmasının bile elini kolunu sallayarak hücuma çıkmasına neden oldu. Maicon- Serdar ikilisinin kontrolsüz çıkışlarından Volkan Şen faydalandı ama iki net pozisyonda gollere Muslera kurtarışlarıyla izin vermedi. Galatasaray oyun olarak öndeydi ama Rodrigues istediği geniş alanları bulamadı. Belhanda da yeterince sorumluluk almayınca Galatasaray hücum bölgelerinde organize olamadı. Başta Volkan Şen olmak üzere Konyasporlu oyuncular en ufak dokunuşlarda yerden kalkmayarak hep zaman çalmaya çalıştı. Hakem özellikle Volkan'a fazlasıyla tolerans gösterdi. Galatasaraylı oyuncular gol atamadıkça gereksiz yere sinirlendi ve kart gördü. Terim'in Feghouli'nin ataklarını besleyen Mariano'yu oyundan alması yanlıştı. Terim'in, Donk'u çıkartıp Sinan'ı sokması ise maçı kazanmak adına büyük restti. Sinan, görevini yapıp Gomis'e mükemmel bir gol ortası sundu. Ardından harika bir gol atıp Galatasaray'ı ipten aldı. Sinan'ın attığı altın değerindeki ikinci gol sonrası, kulübede ve tribünlerde yaşanan mutluluk, Galatasaray'ın şampiyonluk yürüyüşünü güçlendirecektir. Vakit geçirmek için sürekli yerlere yatan Konyalı oyunculara karşı alınan bu galibiyet aynı zamanda futbolun adaletiydi.
Galatasaray yarın UEFA ile yapacağı toplantıda ciddi bir sınav verecek. Başkan Mustafa Cengiz'in bu konularda ciddi bir deneyimi yok. Toplantıda tamamen Galatasaray Başkanı sıfatıyla yer alacak. Ancak yanında götürdüğü insanların ciddi bir bilgi birikimi ve konulara hakimiyeti güçlü olmalı.. Ben Başkan Cengiz'in yerinde olsam Servet Yardımcı'yı da bu görüşmelere sokarım. Ayrıca konularına hakim yabancı hukukçulardan da yardım alırım. Mart 2017'de İstanbul Haliç Kongre Merkezi'nde düzenlenen 2. Futbol Zirvesi'ne katılan UEFA Finansal Fair Play Direktörü Andrea Traverso Galatasaray'ın ekonomik olarak içinde bulunduğu durumu çok iyi biliyor. Geçmiş yönetim zaten kendisiyle iki kez buluştu. Bu toplantıların birinde Servet Yardımcı da vardı. UEFA'nın Galatasaray'a yolladığı faksta istediği üç madde var: 1) 2015-16-17 dönemlerinin gelir ve gider dengesinin sonuçlarını gösterin.. 2) 2018 yılına dair bilgileri bize aktarın.. 3) 2019-20-21 dönemi için düşündüğünüz uzun vadeli iş planlarınızı açıklayın.. Başkan Cengiz ve ekibi, Galatasaray'ın Avrupa'dan ceza almasını önlemek amacıyla mutlaka Riva-Florya projesini ön plana çıkarıp ödeme planını UEFA'ya aktarmalı... Çünkü Riva-Florya projesinde Galatasaray'ın ortağı Emlak Konut değil mi? Emlak Konut sonuçta Devlete bağlı bir kurum. Bu tür davalarda Türkiye Devleti'nin gücünü alarak savunma yapmak çok önemlidir... Sonuçta gelecek paranın garantisi devlettir. UEFA ve FIFA bir ülkeye kulüplerarası ya da uluslararası turnuvalar verirken devlet garantisi istemiyor mu? Riva-Florya projesi, Galatasaray- Devlet ortaklığıdır. Savunma yaparken devlet gücünü masada kullanmak gerekir.. Not: Galatasaray'ın ceza alması için birilerinin belge gönderdiğini düşünmüyorum. Aslında Galatasaray'ın en büyük düşmanı kendi içinde barındırdığı "Brütüs" kimlikli kişilerdir.
Galatasaray'ın farklı galibiyetini göklere çıkaracak halim yok. Karabük zaten düşmeyi kabullenmiş ve kadro planlamasını birinci lige göre kurmuş. Karabük'ün ideal kadrosunu yakalamış Galatasaray'a direnecek gücü yoktu. Futbolda, "İyi takım zorlu zemin tanımaz" diye kural vardır. Galatasaraylı oyuncular şiddetli yağmurda sahanın kaygan oluşunu düşünerek oynadılar. Hücuma çıkarken ya da savunmada pas yaparken topun yerden sekecek hıza ulaşmamasına özen gösterdiler. Gomis başta olmak üzere Galatasaray takım olarak istekli, coşkulu, arzulu ve sakindi. Gomis sahada, sinemalarda hasılat rekorları kıran fantastik "Kara Panter" filminin başrol oyuncusu gibiydi. Fransız yıldız, Terim'le birlikte değiştirdiği "Duvar ol, top tut, kanatlara pas yap ve hızla hücuma git" şeklindeki oyun anlayışını Karabük'te başarıyla uygularken attığı 4 golle Galatasaray tarihinde yeni rekorlara imza koydu. Gomis'in iştahı tüm takıma pozitif olarak yansıdı. Nagatomo iki gole etki yaparken isabetli bir transfer olduğunu gösterdi. İmkan varsa Japon yıldız Galatasaray'da devam etmeli.. Çünkü oyun görüşü, top tekniği, orta yapma ve pas verme özellikleri çok güçlü.. Feghouli'nin çalışkanlığı göz doldurdu ve galibiyetin açılış golünde Gomis'e indirdiği topun şiddet ayarı mükemmeldi. 18. dakikada skor 3-0 olmasına rağmen Galatasaraylı oyuncular, "Bu maç bitti. Rakibin direnci tükendi" psikolojisine girmedi ve oyun ciddiyetinden kopmadı. Mariano sağ tarafa oyun aklı kattı. Rodrigues çabukluğuyla yine etkili ataklar yaparken Mariano'nun Belhanda-Feghouli ikilisiyle oluşturduğu pas ortaklığı hücum zenginliği yarattı. Bu zenginlikten en çok pay alan isim akıllı paslar üreten Feghouli oldu. Kupadaki Akhisar maçının en iyisi Serdar Aziz savunmada hiç riske girmedi ve ilk toplara rakipten önce müdahale etti. Kaptığı toplarda da çalım atmayıp Selçuk'a, Donk'a ya da Maicon'a çabuk pas yaptı. Hakem Mete Kalkavan'ın Donk-Maicon ikilisine itiş kakışlar için gösterdiği sarı kartlar art niyetliydi. Belli ki hakemleri MHK uyarmış; kupada horoz gibi dövüşen Pepe-Soldado ikilisine kart göstermeyen Aydınus'un hatalarını Kalkavan, G.Saray üzerinden doğrulatmaya çalıştı. Ayıp..
Eren Derdiyok'un sürpriz sakatlığı sonucu Fatih Terim elindeki tek golcüsü Gomis'i, Akhisar'da doğru bir kararla kulübeye çekti. Nagatomo, Linnes ve Feghouli'yi ligi de düşünerek dinlendirdi. Galatasaray'ın kulübesi geniş değil. Terim santrforsuz 4-6-0 modeliyle bir G.Saray'ı sahaya sürdü. Bu 11'in herhangi bir maçta yan yana oynadıklarını hatırlamıyorum. Gomis olmayınca Rodrigues de istediği duvar paslarını yapamadı, patlayıcı deparlarını sergileyemedi. Belhanda'nın sağda oynayan Sinan'a yanaşması kağıt üzerinde belki doğruydu ama etkisiz kaldı. Gomis'in yokluğunda Belhanda, Rodrigues'e yakın oynasaydı Galatasaray daha çok pozisyon üretirdi. Faslı yıldız, araya atacağı toplarla Rodrigues'i daha üretken hale getirirdi. Akhisar'ın sağ beki Lopes, Rodrugues'in hızını ve gücünü bildiği için alıştığımız kanat bindirmelerini yapamadı. Akhisar şans golü attı ama Muğdat'ın auta giden şutunu Seleznyov'un takip etmesi kalitesi adına mükemmeldi. Galatasaray'ın iki dakika sonra Ahmet Çalık'la bulduğu gol Akhisar'ın performansına olumsuz yansıdı. Akhisar uzun süre maçı 1-0 önde götürseydi, Galatasaray'ı kompakt futbolun içinde etkisiz hale getirebilirdi. Tolga Ciğerci koşu kalitesi ve enerjik yapısıyla takımın enerji santrali oldu. Ancak hücuma çıkarken kaptırdığı toplarla kulübeyi öfkelendirdi. Terim, savunmaya, Muslera'ya ve Tolga'ya 'garanti oynayın, riske girmeyin' gibi bir vücut dili kullandı. Terim, Linnes'i çalışkanlığından dolayı oynatıyor. Ama Mariano ile oynamak çok farklı. Çünkü Brezilyalı yıldız top tekniği ile aklını mükemmel birleştiriyor. Rodrigues oyundan çıktıktan sonra Lopes-Muğdat ikilisi Latovlevici'nin kanadından çok etkili ataklar geliştirdiler. Gecenin yıldızlarından Serdar Aziz doğru pozisyonlar alırken ilk hamlelerde de çok başarılıydı. Feghouli girdikten sonra Galatasaray'ın oyun gücünü müthiş artırdı. Ama santrforsuz oynamanın verdiği şaşkınlıkla Sinan-Yasin-Feghouli üçlüsü final noktalarında birbirlerine ikramda bulununca pozisyonları harcadılar. Sinan maç boyu ön plana çıkmadı ama kupa golcülüğünü hatırlayıp mükemmel kafa golüyle Galatasaray'a final kapısını araladı. Bu galibiyet deplasmanlarda kriz yaşayan Galatasaray'a güven olacaktır.
Derbide sistem ile kalitenin düellosu ön plana çıktı... Aykut Kocaman, elindeki kadronun becerisi ve kalitesi kısıtlı olmasına rağmen ilk yarı müthiş bir alan savunması yaparak Beşiktaş'ı etkisiz hale getirdi. Oğuzhan'ın yokluğunda Şenol Güneş'in orta alanı Atiba- Tolgay-Medel gibi aynı özellikli oyunculardan kurması, Beşiktaş'ı kitlerken F.Bahçe'nin ekmeğine yağ sürdü. Takım savunmasını ciddiyetle uygulayan ve yeri geldiğinde metrekare hesabı gibi savunma yapan F.Bahçeli oyuncuların daralttığı oyunda Quaresma'nın Kameni tarafından çıkarılan şutu dışında Beşiktaş'ın pozisyonu olmadı. Topu bilerek Beşiktaş'a veren F.Bahçe'nin ilk yarı oyunun direksiyonunda oturmasında Fernandao'nun (gol ofsayt) 8. dakika attığı golün etkisi büyüktü. Beşiktaşlı oyuncular, Fenerbahçeliler'in çabuk baskı yapmalarından ve temaslı oynamalarından rahatsız oldu. Erken goller derbide oyun rollerinin değişmesini sağladı. Vida'nın 48'de attığı golden sonra Beşiktaş "Şampiyonlar Ligi"ndeki kimliğine büründü. Kanatlardan etkili bindirmeler yapan ve oyunu rakip alana yıkan Beşiktaş, hücum etkinliğini de eline geçirdi. F.Bahçe'nin savunmasını öne çıkaramaması ve geriye yaslanmak zorunda kalması Beşiktaş'ın ciddi bir üstünlük kurmasına neden oldu. Gökhan, Adriano ve Tosic'in kanat bindirmeleri Quaresma'nın sık kanat değiştirerek yaptığı etkili ortalar ile Atiba'nın bile hücuma destek vermesi Beşiktaş'ı coşturdu. Fenerbahçe'nin ikinci yarıdaki tek ciddi pozisyonu Fabri'nin hatasından oluşan pozisyonda Şener'in orta alandan boş kaleye yolladığı ve gol olacak şutunu Medel'in çizgiden kafayla çıkarmasıydı. Beşiktaş'ta Quaresma gecenin en flaş oyuncusuydu. Portekizli yıldız, Beşiktaş'ı jenerik olacak iki gol atıp zafere taşırken, ilk golde sağ ayağının dışını raket gibi kullandı. Sistem takımı da olsanız, iyi de savunma yapsanız kalite önünde pes ediyorsunuz. Beşiktaş kalitesiyle derbiyi çevirip kazandı.
Türk Telekom'da Galatasaraylı oyuncuların oynadığı coşkulu, istekli, bol pozisyonlu ve müthiş keyif veren futbol için taraftarlar "Bu sene şampiyon oluruz.." şeklinde yorum yapar. Deplasmandaki oyuna bakınca da şaşkınlık içinde "Bu takım Galatasaray mı?" diye sorarlar.. Galatasaraylı oyuncuların zihinsel yapıları, motivasyonları oyun anlayışları, mücadele kaliteleri ve istekleri "içerideki" ile "dışarıdaki" maçlara göre uyumlu olmalı.. Bunun için de Fatih hocanın kadroyu netleştirmesi gerekir. Bursaspor maçında sahaya çıkan on bir "istikrar" adına doğru isimlerden oluşuyor. İyileşmiş bir Fernando ile oyun aklı mükemmel olan formda bir Mariano Galatasaray'a güç katar.. Latovlevici ile kaleci Carrasso hariç mevcut yabancıların içinde en az ücret alan Rodrigues Galatasaray'ın en verimli oyuncusu olarak göz okşuyor.. Bursa maçında bir gol atıp iki de Gomis'e asist yapan Rodrigues'in 5 golü, 8 asisti var.. Rodrigues'in peteğinden en çok balı Gomis yiyor... Fransız golcü ilk dakikadan itibaren hırsıyla, çalışkanlığıyla, önde yaptığı baskıyla ön plana çıktı. Partneri Rodrigues'in pasında hareketli gelen topa tam bir golcü vuruşla ayağının içiyle "tek vuruş" yaparak golü attı. Galatasaray'da sakatlık ya da ceza yoksa tabelaya yazılan ilk iki isim Gomis-Rodrigues olmalı.. Golcüler egoist olur ama Gomis'in Serdar'ın direkten dönen topuna çevre kontrolü yapmadan acele ederek vurması yanlıştı. Oysa Gomis topu kontrol edip etrafına baksaydı bomboş durumda Rodrigues'i görecekti. Terim "çevre kontrolü" konusunda dün hat-trick yapan Gomis'i uyarmalı. Çünkü geçen haftaki Kasımpaşa maçında da Gomis'in bu zaafı nedeniyle Sinan beraberlik golünü atamamıştı. Günümüz futbolunda hücum bekleri çok değerli.. Nagatomo-Linnes ikilisi bıkmadan, yorulmadan kanat bindirmeleri yaptı. Fernando'nun yokluğunda Donk basit oyunu, çalışkanlığı ile göz doldurdu. Bir takımda tekniği yüksek oyuncu ne kadar çoksa o takım oyuna hep hakim olur. Belhanda-Feghouli gibi becerileri yüksek oyuncular sayesinde Selçuk da kimliğini buldu.. Savunmada Maicon tam bir denge adamı olduğunu gösterirken geriden rakip savunma arkasına attığı isabetli uzun toplarla Galatasaray'ın hücumu çabuk başlatmasını sağladı. Taraftarın maç boyu dinmeyen coşkulu desteği Galatasaraylı oyuncuları galibiyete şartladı.
Türk Telekom'da 16 Aralık 2012'de Galatasaray-Fenerbahçe maçında Meireles'i oyundan attığı için ağır eleştiriler alan Halis Özkahya'ya tam 5.5 yıldır MHK Kadıköy'de maç vermiyor. Özkahya en son Kadıköy'de 11 Kasım 2012'de Fenerbahçe'nin, Orduspor maçını yönettiği ve sarı-lacivertlilerin 2-1 kazandığı maçta görev yaptı. Ancak MHK, Özkahya'yı içerde dışarda Galatasaray'ın maçlarına gözü kapalı çok rahat gönderiyor. Halis Efendi de Kadıköy'e gidememenin faturasını sürekli Galatasaray'a kesiyor. Serdar'ın pozisyonunda olmayan penaltıyı yarattı. Nagatomo'ya gösterdiği doğru sarı kartı maalesef Feghouli'yi arkadan indiren Kasımpaşalı'ya gösteremedi. Hakemler ligi dizayn ediyorsa biz maçları izlemeyelim ve yorumlamayalım.. Haftanın son maçını Kasımpaşa ile oynamak Galatasaraylı oyuncularda baskı yaratmadı. Gomis'in yürekleri hoplatan baygınlığı dışında ilk yarı boyunca oyunun hakimi hep Galatasaray oldu. Kasımpaşa klasik taktiğiyle "Kompakt" anlayış içinde hızlı oyuncularıyla golü aradı. Nagatomo ile Linnes kanat bindirmeleriyle ön plana çıktı. Feghouli final noktalarında pasif kaldı. Belhanda olmayınca Feghouli pas oyununda verimli olamıyor. Rodrigues-Gomis-Selçuk-Feghouli'nin alıştığımız etkili pas oyununa Tolga katkı sağlayamadı. Sadece koşarak sahada kalamazsın. Terim'in önde baskı yapan, geçişlerde ayağa isabetli pası başarıyla uygulayan sistemine Tolga ayak uyduramıyor. Galatasaray, üstün olduğu anlarda bile pas oyununda Tolga'nın verimsizliğini hep hissetti. Donk'un orta alandan dikine zarif çalımlarla çıkıp "Al golü at" dercesine Rodrigues'e verdiği kaliteli pasın payı büyüktü. Rodrigues de müthiş bir vuruş yaptı. Büyük takım ilk yarıdaki 5 dakikalık uzatma döneminde 1-0 önde ise savunma güvenliğini ön planda tutup soyunma odasına skoru koruyarak girmeli. Terim'in ikinci yarıya Serdar'ı çıkarıp Donk'u savunmaya çekmesi Eren'le başlaması ve çift santrfora geçmesi kazanmak istemesiydi ama bu düşünce tutmadı. Donk'u stopere çekmek orta alan gücünü düşürdü. Galatasaray çok adamla hücum ederken Kasımpaşa'ya derin boşluklar bıraktı. Bir puanın bile kıymetli olduğu dönemde kaybetmek G.Saray'a ciddi bir yara verecektir. Galatasaray bu deplasman fobisini aşamazsa yarışta çok zorlanır.
Galatasaraylı oyuncuların Antalya'ya karşı sergiledikleri coşkulu, arzulu, istekli, tempolu ve mücadele gücü yüksek oyun sadece farklı galibiyeti getirmedi Malatya'da kaybedilen liderliği de geri getirdi.. Başarının anahtarı öncelikle kadro istikrarıdır ve her oyuncu kendi bölgesinde oynamalıdır. Terim buna dikkat ediyor.. Terim, Galatasaray'da oyuncularından hep şunu ister: "Önde rakibe baskı yapın. Disiplinli olun. Topun arkasına çabuk geçin. Ayağa isabetli pas yapın. Savunmada riskli oynamayın. Hücuma kanatlardan hızlı çıkın.." Antalya önünde bu özellikleri sahaya yansıtan, bol pozisyon üreten ve keyif veren Galatasaray izledik. Tudor'un bozduğu Rodrigues-Gomis ikilisi maça adeta damga vurdu. Gomis'in attığı ikinci golde Rodrigues'in topu taşıdığı mesafe ile araya bıraktığı pasın kalitesi mükemmeldi. Tudor'lu Gomis geçmişte asla sırtı dönük oynamıyordu. Terim'li Gomis rakip savunma önünde duvar olup etkili toplar indiriyor ve arkadaşlarının hücumda çoğalmalarını sağlıyor. Belhanda artık Galatasaray'ın saha içi oyun lideri olduğunu biliyor. Faslı yıldız bazen etkisiz gibi görünüyor ama etkili paslar atıyor. Feghouli'nin golünde Belhanda'nın yolladığı pasın kalitesi alkışlanacak güzellikteydi. Belhanda'nın iyi oynarken, kendisini attırması bir çuval inciri berbat etmek gibiydi. Terim, Belhanda'yı karşısına alıp bu kartın nedenini sormalı!. Çünkü bu oyuncuların performansı ve yetenekleri ve becerileri Galatasaray'ı sonuca götürecek kalitede.. Kulübeye mahkum olan Selçuk-Donk ikilisi Terim sayesinde hayata döndükleri gibi iyi oyunlarıyla da göz dolduruyor. Konya maçında parlayan Linnes sağ bekte Mariano'ya "Rekabette ben de varım" diyor. Brezilyalı sakatlıktan sonra formda dönemedi. Sivas maçında kötü oynayan Tolga- Yasin ikilisinin sonradan oyuna girmesi Terim'in "Size sırtımı dönmedim. Kendinizi hazır tutun" mesajıydı. G.Saray'ın lider olması oyunculara özgüven olacaktır, zirve takipçilerine ise psikolojik baskı yaratacaktır.
İki yüzlü bir Galatasaray izledim. İlk yarıda organize olamayan, pas alışverişinde hatalar yapan, saman alevi gibi kanatlardan gelen bir Galatasaray vardı. Belki de Sivas'ta alınan yenilgi oyuncuların psikolojisinde olumsuz etki yaratmıştı. Hepsi ürkek ve tedirgindi ama bir adam vardı ki... Belhanda, takımı sırtlamak için Feghouli'den de destek alarak sahanın en iyisi olarak göze çarpıyordu. Hani "Mekan oynatıyor" diye Cem Yılmaz'ın bir esprisi var ya... Galatasaray taraftarının coşkusu ve müthiş desteği tüm oyunculara itici güç oldu ve Galatasaray orkestrasını coşturan bir şeflik yaptı Belhanda. Kalitesiyle ilgili, oyun zekasıyla ilgili tüm becerilerini ve yeteneklerini sahaya yansıtınca herkes Galatasaray'dan bir futbol resitali izledi. Belhanda sadece takımı yönetmedi, gol pası vermedi. Yüksek tempo içerisinde çok koştu, rakiple boğuştu ve inanılmaz toplar çaldı. Belhanda böyle oynadığı sürece Galatasaray, zirve yarışında keyif vermeye devam eder. Fatih Terim oyunu Belhanda'nın üzerine kurmalıdır. Ona saha içi patronluğu vermelidir. Belli ki Faslı yıldız Terim'in kendisini kulübede oturtmasından yeterli dersleri almış. Son dakika transferi Nagatomo'nun ne kadar doğru bir tercih olduğunu gözlemledik. Japon oyuncu sol taraftan yaptığı etkili bindirmelerle Konya defansını allak bullak etti. Çabukluğu, hızı ve pozisyon bilgisiyle savunmanın sol taraf ihtiyacını karşıladı. Donk da riske girmeden basit oynadı. Fernando döndüğünde Galatasaray'ın oyun kalitesi yükselecektir. Rodrigues takımı öne götüren, en çabuk oyuncu. Girdikten sonra Galatasaray'ın hücum zenginliğini artırdı. Gomis, iki gol atmasının ötesinde sırtı dönük, çok iyi mücadele etti ama kendisinin ikinci golünde Belhanda'nın ara pasına attığı depar ile gol vuruşunu yapmadan kaleciye gösterdiği feyk de mükemmeldi. Hakem Ümit Öztürk bu maçı bir daha izlesin bakalım. Gomis'e yapılan hareketin karşılığı sarı değil, kırmızı kart olmalıydı. Linnes'e ve Gomis'e ikinci yarı yapılan hareketler de yüzde 100 penaltıydı. Hakemlerin süzememeleri affedilemez çünkü doğru koşu yaparlarsa yardımcılar da dikkatli olurlarsa bazı pozisyonları çözmek daha kolaylaşır.
Fernando-Ndiaye ikilisi Galatasaray'ın Melo-Selçuk ikilisinden uzun süre sonra yakaladığı en önemli orta alan ortaklığıydı. Ndiaye satıldı. Fernando ciddi sakat... Zirveye oynayan takımlar içinde 4-2-3-1 sistemine göre şu anda en zayıf ikililer Galatasaray'da bulunuyor. Fernando dönünceye kadar Terim bu sorunu çözemezse, Galatasaray sıkıntı yaşar. Terim'in elinde savunmanın önünde oynayacak hafıza kartı en güçlü olan tek isim Selçuk İnan'dır. Bu alanda bana "Hangi ikili birlikte oynamaz?" diye sorarsanız cevabım kesinlikle "Donk-Tolga Ciğerci birlikte oynamaz" olur.. Neden mi? Bu iki oyuncu sadece rakibi karşılar ve mücadele eder. Sakar Tolga sadece çok koşar. Ancak bu ikili etkili uzun top atamaz, kilit pas veremez, oyuna kalite katamaz. Çünkü teknik kapasiteleri, becerileri, oyun zekaları üretmeye yetmez ve bir Selçuk etmez. Tolga ile Donk'un oynaması Galatasaray'ın alıştığımız etkili pas kalitesine de zarar verdi. Fatih Terim'in kulübede Selçuk'u oturtması Galatasaray'ın senkronunu bozdu. Belhanda da olmayınca "Oyunu yönet" anlayışı sadece Feghouli'nin üzerine yıkıldı. Kilit pas atan oyuncunun olmaması özellikle Rodrigues'in etkili bindirmeler yapmasını engelledi. Ayrıca Yasin'in ne oynayacağını kestirmek güç. Rodrigues'in arka direğe yaptığı ortaya Yasin koşacağına Gomis'in alanına depar attı. Oysa Eren Derdiyok Kayseri'de aynı ortayı arka direkte gol yapmıştı. Yasin yerine Eren-Gomis ikilisiyle başlamak daha doğru olurdu. Galatasaray'ın bu yenilgisinde oyuna sahip olamamasının yanı sıra yanlış çıkan 11'in payı çok büyüktü. Terim'in Selçuk ile Konya'da ikinci yarı etkili oynayan Belhanda'yı düşünmemesi Tolga-Donk tercihi Galatasaray'ın yenilgisinde başrolü oynadı. Skor 2-0 olduktan sonra önce Eren'i sonra Belhanda'yı düşünmek geç bir hamleydi. Ayrıca Yasin dökülürken Feghouli çıkmazdı. Dilerim bu yenilgi Galatasaray'da ayakları yere bastırır ve teknik heyetin orta alan tercihlerini bir daha gözden geçirmesini sağlar.
Fatih Terim'in zirve yarışı adına Sivasspor maçını düşünerek rotasyona gitmesini anlıyorum. Ancak son lig maçı Osmanlıspor'a karşı ilk on birde başlayan 8 oyuncuya yer vermemesi oyun anlamında Galatasaray'da alıştığımız takım uyumuna olumsuz etki etti.. Çünkü fazla forma şansı bulamayan oyuncular ilk yarıda yardımlaşmadan uzaktı ve hep kendilerini ön plana çıkarmaya çalıştılar. Oysa, Trabzonspor'u eleyen Konyaspor'un "Kompakt oyun" anlayışı konusunda rakibe boş alan vermeyen ciddi bir deneyimi vardı. Muslera dahil tüm savunma 5 benzemezden oluşunca Galatasaray, Konyaspor'a pozisyonlar verdi. Hakan Balta tecrübesiyle ve pozisyon bilgisiyle birçok tehlikenin önünü kesti. Hücuma katılma anlamında Linnes etkiliydi, çok çalıştı ama zaman zaman bazen kendi savunmasında pozisyon hataları yaptı. Oyun hakimiyeti ve pozisyon üretme üstünlüğü Galatasaray'da olmasına rağmen Yasin, Sinan, Eren ve özellikle Belhanda kendilerine oynayınca gol olacak ataklar gerçekleşmedi. Konya'nın attığı gol tamamen kaleci Eray'ın hediyesiydi. Terim'in oyundan memnun olmadığında, kolay gol yenildiğinde ve oyuncuların ciddiyeti unuttuğunda devre arası soyunma odasında neler söylediğini bilen biriyim. İçeri asık suratla giden Terim öyle kükremiş olacak ki; ikinci yarı rakibe önde baskı kuran, tempoyu yükselten ve oyunu Konya kalesine yıkan bir Galatasaray sahne aldı. Bu baskı 5 dakika içinde iki gol getirdi. Sinan'ın golünde Belhanda'nın akıllı pası ile Selçuk'un ortasında Serdar Aziz'in attığı kafa golü mükemmeldi. Ndiaye'nin gidişinden sonra Galatasaray'ın şampiyonluk yürüyüşünde Belhanda iyi oyunun lideri olmalıdır. Yetenekleri, kalitesi ve oyun zekası asla tartışılmaz. Ancak oyun içinde isteği ve coşkusu "Med-Cezir" gibi oluyor. Terim, Belhanda'yı coşkulu oyun içinde süre olarak uzun tutarsa Galatasaray maç kazanma konusunda gücünü çoğaltır. Derin rotasyona rağmen Konya'da geriden gelip maçı çeviren Galatasaraylı oyuncuların uzatmada yedikleri gol Fatih Terim ile başlayan üst üste kazanma alışkanlığına fren oldu.
Beşiktaş'ın kulübesinde oturanlara bakalım: Kaleci Fabri, Adriano, Pepe, Quaresma, Oğuzhan, Talisca ve yeni golcü Vagner Love.. Atiba ile Tosic ise tribünde oturuyor. Saydığım bu isimler kurtlar sofrasının müdavimleri... Birçok teknik adam, Beşiktaş'ın elindeki geniş, kaliteli ve becerisi yüksek kadroyu kıskanıyordur. Şenol Güneş de elindeki kadroyu "Rekabet" ortamı içinde rakibin gücüne göre doğru kullanıyor. Fazla forma şansı bulamayanları, Gençlerbirliği karşısında "Biz göreve hazırız" zihniyetinde ve ciddiyetinde gördüm. Sadece Tolgay, dağınık bir görüntü sergiledi ve çok top kaybıyla oynadı. Ünlü yıldızların yokluğunda bile Beşiktaş oyun anlayışı olarak Şenol Güneş'in isteklerinin dışında hiç hareket etmedi. Herkes ayağa görerek pas yaptı. Babel-Lens ikilisi, kanatlardan etkili bindirmeler yaptı. Beşiktaş'ın göze çarpan en önemli tarzı sıkışan oyunu ters kanada taşımasıydı. Oyunun direksiyonunda hep Beşiktaş oturdu. Gençlerbirliği, rakibin gücünü gözeterek orta alanı kalabalık tutmaya çalıştı ve kontrataklarla golü aradı ve Deniz Yılmaz'la o golü buldu. Şenol Güneş'in yeni golcü Vagner Love'ı ayağının tozuyla külübeye alması "Beşiktaş'a hoş geldin" anlamındaydı. Taraftar, Vagner Love'ı oynatmasını istedi ama Şenol Hoca takım içi dengeleri düşünerek bu isteğe uymadı. Eğer Negredo-Pektemek ikilisinden birini çıkarıp, Brezilyalı yıldızı alsaydı, çıkacak oyuncu "Hocam demek ki beni düşünmüyor" hissine kapılırdı. Şenol Hoca, 1-1 sonrası müdahale ederek, oyunu yönetmesi için Oğuzhan'ı, hücumu zenginleştirmek için de Talisca'yı aldı. Oğuzhan'a yapılan hareket penaltıydı, Negredo sakin bir vuruşla golü attı. Kaleci Hopf'un hediyesi topa Talisca'nın vuruşu ustacaydı. Beşiktaş yarı final yolunu açtı.
Fatih Terim'in gitmek isteyen bir oyuncu için düşüncesi şöyledir: "Galatasaray'da oynamak istemeyeni asla tutmam. Florya'daki çalışma odasının kapısını çalması yeterlidir..." Ndiaye ayrılmak istiyorsa Terim "Güle güle" der.. Ama yönetimin hedefi sıcak para yaratmak için satmak ise Ndiaye'nin yokluğu sıkıntı yaratır. Çünkü Senegalli yıldız, Galatasaray'ın orta alanında 'enerji santrali' görevini yapıyor, mücadeleden yılmıyor, çok koşuyor ve dikine hücumlara katkı sağlıyor. Mevcut kadrodan koşu kalitesi olarak Tolga, ön plana çıkar ancak Ndiaye'nin diğer özelliklerini üstlenemez. Üstelik uzun sakatlıklar yaşayan Tolga'nın, sakar bir oyuncu olduğunu hatırlatırım. Efsane başkan Faruk Süren döneminde de ekonomik zorluklar yaşanmış İlie ve Filipescu zorunlu satılmıştı ama kadroda bu iki oyuncunun yerlerini dolduracak yerli oyuncular vardı. Osmanlıspor gibi kapanan ve kontra kovalayan takımlara karşı hem etkili hücum etmek hem de geniş alan bırakmamak ancak tüm takımın yardımlaşmasıyla gerçekleşir. Galatasaray hücumda etkili, savunmada az hatalıydı. Osmanlı'nın orta alanı kalabalık tutması, Aminu ile Serdar'ın çabuklukları, Galatasaray'ın oyunu rakip kaleye yıkmasını engelledi. Etkili ataklara imza atan Rodrigues'in sağdan getirdiği ve 'alın golü atın' şeklinde ortaladığı topları Tolga ve Feghouli gol yapsaydı Galatasaray ilk yarıda sıkıntı yaşamazdı. Osmanlı kilidini Feghouli attığı golle açarken Yasin'in ortası ile Eren'in topu kafayla Feghouli'nin önüne yumuşatması mükemmeldi. Çok koşmasına rağmen Selçuk kritik top kayıpları yapınca Terim doğru bir hamleyle ikinci yarı oyuna top tutması ve etkili pas yapması için Belhanda'yı aldı. Ben etkisiz Yasin'i değiştirmeyi tercih eder, Gomis'i alırdım. Belhanda koşu kalitesi ve yardımlaşma anlamında zayıf kaldı. Sonradan giren Gomis attığı golle takımı rahatlattı. Galatasaray üç puan aldı ama oyun olarak göz okşamadı ve rakibe ciddi pozisyonlar sundu.
Fatih Terim'in Antalya kampında yarattığı "Takımdaşlık" felsefesi ile "Önde basan, rakibi kovalayan, hücuma çıkarken iki kanadı kullanan, yardımlaşması ve disiplini ön plana çıkan" oyun kültürünün buluşması Galatasaray'daki değişimin şifresidir. Oyun kalitesinin yakalanmasında Terim'in, "Formayı siz alırsınız" mesajı Tudor döneminde kendini vazgeçilmez görenler ile fazla forma şansı bulamayanlar arasında ciddi bir rekabet yarattı. Kayserispor gibi gövdeli bir takıma karşı özellikle ilk yarı Galatasaray'ın ayağa pası çabuk oynaması ve hiçbir oyuncunun fanteziye kaçmaması galibiyette büyük rol oynadı. İzmir'deki Bucaspor maçından sonra Terim'e, "Feghouli ve Belhanda'yı çok beğendim" demiştim. Terim bana, "Feghouli konusunda haklısın ama Belhanda gibi yetenekleri üst düzeyde olan bir oyuncu benim istediğim düzeyde değil" açıklamasını yaptı. Belhanda'nın ilk on birde oynamaması sürpriz olmadı. Bucaspor maçındaki gibi Terim, Feghouli'ye "Oyunun lideri ol" şeklinde verdiği özgürlüğü Cezayirli oyuncu mükemmel yaptı. Sahayı geniş alanda kullanan Feghouli'nin Eren'in attığı ikinci golde solda yaptığı atakta topu Kayseri savunmasını çaresiz bırakan bölgeye kesmesi kalitesinin aklıydı... Tudor döneminde paslanan Selçuk İnan kendisini tanıyan Terim'le yeniden doğdu. Selçuk çalışkanlığının yanı sıra ayağında fazla top tutma alışkanlığını bıraktı ve çabuk oynadı. Ndiaye gibi hızlı bir oyuncu da Selçuk'un iyi oyununa katkı sağladı. İkinci yarıyla birlikte Kayserispor'un baskısına karşı Galatasaraylı oyuncuların karşılık verememesi sonucu Umut golü attı. Golde doğru pozisyon almayan Denayer'in hatası vardı. Terim ısrarla sol bek istiyor ama bence Galatasaray'ın öncelikle ayağını etkili kullanan iyi bir sol stopere ihtiyacı var. İkinci yarı G.Saray'ın Kayseri'ye karşı oyunu soğutamaması ve fazlasıyla baskı yemesi "deplasman fobisinin" etkisiydi. Terim'in bu zaafiyeti tedavi etmesi lazım.
Galatasaray'da uzun zamandır böyle nefes nefese geçen bir seçim yarışı görmedim. Dursun Özbek, kurmaylarının ifadesine göre bin oy farkla kazanacaktı. Mustafa Cengiz'in kurmayları ise "Kafa kafaya seçim olur" inancındaydı. Dursun Özbek yıkıldı, erken seçime karşı çıkanlar Mustafa Cengiz'i iktidara getirdi. Galatasaray'da oy kullananlar asla inatlaşmaktan ve kavgadan yılmazlar, aksine kol kola girip kendilerini eleştiren başkan ve yöneticilerine karşı ciddi bir şekilde kenetlenirler. Mustafa Cengiz bile bu işe soyunurken, böyle bir seçim zaferini hesaplamıyordu. Dursun Özbek'in "İmza atan kişiler için (Tüydüler)" ifadesini kullanması Galatasaray'da erken seçim isteyenleri sadece lisede bir araya getirmedi, Özbek'e oy verenler bile seçime gelmedi. Adeta Amerika'da Trump'ın Hillary'ye yaşattığı şoku Mustafa Cengiz dün Dursun Özbek'e yaşattı. 4 AYDA ALLAH KOLAYLIK VERSİN Cengiz'e seçim kazandıranlar için şu başlığı atmam gerekiyor: "Tüymeyenlerin zaferi!" Buzdağının görünen yüzünde mayıs ayına kadar Galatasaray'ı Mustafa Cengiz ve ekibi götürecek ancak Cengiz'in ateşten bir gömlek giydiğini söyleyebilirim çünkü pazartesi günü Kayserispor maçından önce futbolcuların hesabına yatması gereken 5 milyon dolar var. Ayrıca mayıs ayına kadar da ciddi ödemeler var. Eğer bu ödeme takvimini gerçekleştirecek nakit girdisini sağlayamazlarsa Galatasaray'da ciddi sıkıntılar yaşanabilir. Özbek'in başlattığı projeleri Cengiz de sürdürecektir çünkü yönetimlerde devamlılık esastır. Mustafa Cengiz ve ekibine 4 aylık süreçte Allah kolaylık versin. Son olarak Galatasaray genel kurulu şu mesajı verdi: Özbek'e "Mayıs ayında seçime gitmediğin için seni cezalandırdım", 80 oy farkla göreve gelen Cengiz'e de "Mayısta seçim yapacağın için seni göreve getirdim."
Fatih Terim döneminde kazansa da kaybetse de Galatasaray'ın saygı duyulan, beğenilen ve en önemlisi güçlü karakteri olan bir oyun anlayışı olmuştur. Terim, oyuncularından belirlediği oyuna ciddiyet içinde sadık kalmalarını ister. Terim'in yüksek karakterli oyun anlayışında öğrencilerinden istediklerine bakalım: 1- Top bizde kalmalı. 2- Pas hataları en aza indirilmeli. 3- Savunma ile hücum arasında mesafe en az olmalı. 4- Tempoyu biz ayarlamalıyız. 5- Çok koşmalıyız, mücadeleyi hiçbir durumda bırakmamalıyız. 6- Rakibe önde baskı yapmalıyız ve hızlı kanat hücumlarını düşünmeliyiz. Ancak; Terim'in başucu kitabında ilkler arasında şu yazar: "Bir şeyi kazanmak için bazı şeyleri kaybetmelisin. Ve unutma... Kaybettiğinde değil, vazgeçtiğinde yenilirsin." Bu sözler, tecrübeli hocanın olmazsa olmazıdır. Galatasaray'ın Antalya'daki iki idmanını baştan sona izledim. Gözüme çarpanlar nedir? Galatasaray takımı, Antalya Havalimanı'na takım elbise ve kravat takarak indi. Bu görüntüyü Terim'e sorduğumda aldığım cevap, "Büyük takım olduğumuzu oyuncularımıza hatırlatmak istedim" şeklindeydi. Çünkü son yıllarda Galatasaray bu ciddiyetini kaybetmiş, kıyafet konusunda oyuncular kafalarına göre takılmaya başlamıştı. Takım elbise belki bir ayrıntı ama ciddiyeti gösterir. İgor Tudor, takımdaki birçok oyuncuya sırtını döndü; Hakan Balta, Donk, Yasin, Selçuk ve Sinan Gümüş'ü kulübeye mahkum etti. Galatasaray'da Donk dışındaki yerli oyuncular şampiyonluk konusunda tam bir hafıza kartıydı. Terim ne yaptı? Herkese kucak açtı. Tudor'un dışladıkları, idmanların en çalışkanlarıydı. Terim, tüm takıma yerli ve yabancı gözetmeden, "Ben herkese eşit mesafedeyim. Formayı ben vermem, siz alırsınız" mesajını verdi. Tudor döneminde aynı kare içinde bir kez bile çalışmayan Eren-Gomis ikilisinin aynı grubun içinde olduklarını gördüm. Yerliler ile yabancılar karışık biçimde oynadılar. Aileyi büyüten, güçlendiren en önemli unsur birlikte hareket etmektir. Florya'da kaybolan arkadaşlık ilişkilerini ve aile ortamını Terim, 'hoca, baba, arkadaş' anlayışıyla yeniden inşa ediyor. Galatasaray güçlü bir aile olduğunda kupalar ve şampiyonluklar kazanmıştır. *** 'KAPTANSIN, SEN KARAR VER' Halk arasında, "Yiğidi öldür ama hakkını ver" diye bir söz vardır. Bu sözü Selçuk İnan için kullanıyorum. Selçuk'un karnesine bakalım: 264 maçın 255'ine ilk 11'de çıkmış. 57 gol atarken, 58 de asist yapmış ve toplamda 115 gole imza koymuş. Selçuk; 4 Süper Kupa, 3 Türkiye Kupası ve 3 Süper Lig şampiyonluğu kazanmış.. Antalya'da idman sonrası Selçuk, hocası Terim'in yanına gelip şöyle dedi: "İdmanlara otobüs yerine bagetlerle (golf için kullanılan arabalar) gelebilir miyiz? Terim'in cevabı anlamlıydı: "Selçuk bu takımın kaptanısın ve kararı sen vermelisin. Ayrıca bagetlerle idmanlara gelmek çok doğru bir fikir." Bu diyalogda Terim öğrencisi Selçuk'a kaptan olduğunu hatırlatıyor ve ona verdiği değeri gösteriyordu. Galatasaray'da 7'nci sezonunu oynayan ve Tudor tarafından dışlanan Selçuk İnan'ın Fatih Terim'le birlikte yeniden ayağa kalkacağını düşünüyorum. *** AVCI BÜYÜLEDİ 24'üncü Uluslararası Pro- Lisans Antrenör Gelişim Semineri'ne davetliydim. Yerli ve yabancı ünlü isimler futbol adına müthiş bilgiler aktardı. Eto'o-Kone-Pepe üçlüsünün futbolumuz, teknik adamlarımız adına söylemleri etkileyiciydi. Pepe'nin genç oyunculara ve özellikle Cenk Tosun'a önerdikleri ilgi çekti. Özellikle Abdullah Avcı'nın "Ben" demeden ekip ruhuna vurgu yaparak barkovizyonla ortaya koyduğu bilgi bankası beni büyüledi ve Başakşehir'in yükselişinin tesadüf olmadığını gösterdi. Emeği geçenlere teşekkür ederim.
Sizce 2017 yılının takımı hangisi? Son iki yılın şampiyonu Beşiktaş... Özellikle Avrupa'da müthiş futbol oynadılar, gruptan yenilmeden çıkan ilk Türk takımı oldular. 2017'nin en iyi oyuncusu kimdi? Cenk Tosun kendisini müthiş geliştirdi. Gomez ve Aboubakar gibi oyuncularla rekabete girdi. Kulübede oturduğu zamanlarda hiç sorun çıkarmadı. Formayı aldı, golcülüğünü kanıtladı ve Avrupa'nın önemli kulüplerinin transfer radarına girdi. 2017'nin en iyi teknik direktörü olarak kim öne çıktı? Tartışmasız Şenol Güneş... Bir ekol olduğunu Beşiktaş'ta kanıtladı. Sadece oynattığı futbolla ön plana çıkmadı, oyuncularla müthiş bir diyalog kurdu. Deve dişi gibi oyuncu grubunu mükemmel yönetti. Devler Ligi'nde hem kendi adına hem de Beşiktaş adına bir tarih yazdı. 2017 yılında en iyi çıkış yapan oyuncu kim? Müthiş bir sol ayağı olan Kayserisporlu Deniz Türüç… Deniz, takımını sadece bir maestro gibi yönetmedi ayrıca oyun zekası sayesinde hocası Sumudica'nın saha içi lideri de oldu. 2017'de en büyük hayal kırıklığını kim yarattı? Fenerbahçe'nin Uçan Hollandalısı Van Persie.. Oturduğu yerden para kazanmayı kendine yakıştırdı ve hiç utanmadı. Marka değeri yüksek bir oyuncu Van Persie yıllarca biriktirdiği kariyerine para uğruna sözleşmesi sayesinde resmen ihanet etti. 2017'nin en unutulmaz futbol maçı hangisiydi? Başakşehir'in Galatasaray'ı farklı yenmesidir. Dursun Özbek'in büyük paralara kurduğu Galatasaray futbol takımı; Tudor'un bilgisizliği, inatçılığı ve yetersizliği yüzünden hiç derbi kazanamadığı gibi Başakşehir karşısında ağır bir yenilgi yaşadı. Son 10 yılın en büyük sorusu bir kez daha 2017'ye damga vurdu… Messi mi, Ronaldo mu? Messi'nin kalitesini, yeteneklerini, zekasını tartışmıyorum. Ancak Messi, Barcelona'da hep üst düzey oyuncularla oynadı. Ronaldo ise Real Madrid'de kadro kalitesi konusunda Messi kadar şanslı değildi. İki yıldız da benzer kupaları kaldırdı, benzer ödülleri haklı olarak aldı. Ama Ronaldo, 19 yaşında Lizbon'daki finalde Milli Takım'la kazanamadığı Avrupa Şampiyonluğu'nu, Fransa'da gerçekleştirdi. Ronaldo bir kaptan olarak Portekiz'i yönetti ve kısıtlı kadroyla büyük bir zafere imza attı. Messi'nin hala Arjantin ile hiç bir başarısı yok. Yetenek konusunda Messi ön planda ama başarı konusunda Ronaldo'yu ilk sıraya koyarım. Sizce lejyonerlerimiz için yıl nasıl geçti? Arda, Cengiz, Enes? Hollanda'da yakaladığı başarıyı Enes, İspanya'da sürdüremedi. Enes, benim için iyi bir golcü. Cengiz'in İtalya ve Roma tercihi yanlıştı. Çünkü ortada Salih Uçan gerçeği vardı. Salih için doğru adres İspanya olmalıydı. Arda Turan'ın Barcelona'da kadroya girememesi tez konusudur. Atletico Madrid'de müthiş maçlar çıkaran ve kupalar kazanan Arda suçu kendinde aramalıdır. Barcelona'da oynamak fedakarlık ister, disiplin ister, çok çalışmak ister. Ben Arda'nın yerinde olsaydım Messili Barça'da idmanlara herkesten önce gider, çalışmayı en son bırakan olurdum.
Fatih Terim'in varlığı sadece tribünlere değil Galatasaraylı oyunculara da bir güven ve ciddiyet getirdi. Ligin flaş takımı Göztepe'ye karşı geriye düşüp maçı çevirmek bir Terim klasiğidir. Terim'li dönemlerde bu tür geri dönüşlere tanık olduk. Terim, oyuncularının özgüvenini hep yüksek tutmaya özen gösterir. Ayrıca Terim, oyun sıkışmadıkça oyuncularına saha içinde asla müdahale etmez. Ama Terim, kulübede vücut dilini iyi kullanır ve ayrıca tribünlerin hep oyunun içinde olmasını ister. Terim'in Galatasaray'da öncelikle bir oyun şablonu oluşturması gerekiyor. Çünkü Tudor döneminde Galatasaraylı oyuncular "3'lü savunma, 4'lü savunma, çift forvet, tek forvet, kanatsız hücum hattı" gibi sistem kargaşası içinde sadece "Kaos Futbolu" oynuyorlardı. Terim, savunma ve hücum hattının hep birlikte hareket etmesini ister. Galatasaray, oyunun boyunu uzatarak oynadığı için futbolcular birbirine uzak kalıyor. Bu yanlış anlayış, Galatasaray'ın hücumda çoğalmasını engelliyor. Rodrigues ve Yasin'in kanatlarda oynamasının ne kadar önemli olduğunu Göztepe maçında gördük. İki golü Rodrigues ve Yasin attı. Rodrigues'in attığı gol öncesi Gomis'le üst üste yaptığı iki duvar pasının kalitesi mükemmeldi. Maalesef Tudor, bu ikiliyi kullanmamak için direndi. Gomis, çok çalışıyor ama gol pozisyonlarında eskisi gibi etkili vuramıyor. Fatih Terim eğer Belhanda-Feghouli ikilisinin performansını yükseltemez ise Galatasaray zirve yarışında müthiş zorlanır. Faslı ve Cezayirli iki yıldız oyuncu maalesef farklılıklarını ortaya koyamıyor. Çünkü sorumluluk almıyor. Bu iki oyuncunun yetenekleri ve kaliteleri ile zihinsel motivasyonları uyum göstermiyor. Maicon kafa toplarında belki çok etkili ama tek hamleli ve ağır olduğundan dolayı kolay çalım yiyor ama hata yapsa bile asla bozulmuyor. Attığı gol ise jenerik olacak güzellikteydi... "Nerede kalmıştık..." sözünün ilk maçında Galatasaray'ın Fatih Terim'le yeniden fabrika ayarlarına geri döneceğini gözlemledik. Çünkü bu ayarların sinyallerini Galatasaraylı oyuncular, takım halinde ikinci yarıda ortaya koydukları futbol anlayışıyla verdiler.
Soru 1: Fatih Terim 4. kez G.Saray'ın başına geçti... Bu konuda neler düşünüyorsunuz? Galatasaray'da teknik adam için tek aday vardı. O da Fatih Terim... Galatasaray'da görev yapmış eski yöneticiler başkan Dursun Özbek'e şöyle demişti: "Maceraya yelken açıp zaman kaybetmeyelim... Fatin Terim'i ikna et başkan." Galatasaray'da 6 lig şampiyonluğu ve UEFA Kupası dahil toplamda 16 kupa kazanan Fatih Terim'le Başkan Dursun Özbek, akşam saatlerinde görüşerek İmparator'u yuvasına dönme konusunda ikna etti. Bu kritik görüşmeden önce zaten Fatih Terim Amerika seyahatini bile erteledi. ZİRVEYE OYNAYANLAR YERLİ Zirveye oynayan takımların başında Şenol Güneş, Aykut Kocaman, Abdullah Avcı ve Rıza Çalımbay gibi yerli hocalar olduğunu göz önüne alırsak Dursun Özbek, şampiyonluklar ve kupaların hocası Terim'i yeniden takımın başına getirip büyük bir adım attı... Ayrıca Dursun başkanın yönetiminde Terim'in büyük saygı duyduğu ve ağabey olarak çağırdığı yakın dostu Mehmet Ağar olacak... Fatih Terim'in devre arasında takımın başına geçeceğini düşünüyordum ama sürpriz bir şekilde taraftarların coşkusuyla ve yönetimin isteğiyle hafta sonu oynanacak Göztepe maçında takımın başında yer alacak... Yuvana hoş geldin İmparator, yolun açık olsun... Soru 2: Galatasaray'da başkan cephesi ne yapıyor, muhalefet şu anda neler planlıyor?? Galatasaray'da başkan Dursun Özbek'e karşı ciddi bir muhalefet yok. Ocak'ta adaylıklarını koyacağı söylenen isimler liste yapmakta bile zorlanırlar. Bazı kesimler başkan Özbek'in Ocak ayındaki seçim kararını, "Baskın seçim" olarak değerlendirseler de Galatasaray camiasında "Dursun Özbek gitsin başkası gelsin" gibi bir hava yok. Büyük bir kitle yürüyen projelerin aksamaması için Dursun Özbek'in başkanlığa devam etmesini istiyor.. Riva-Florya kar ortaklığı projeleri, salon inşaatı dışında benim gözümde başkan Özbek'in yaptığı en önemli olay çatı davasında devletle uzlaşma sağlamasıdır. Çünkü Adnan Polat döneminde çatının yapılması için alınan 22 milyon 500 bin TL, localar ve yürüyen merdivenler için harcandı. Bu süreçte oluşan 40 davayı çözen Özbek, çatı yerine salon yapmayı devlete kabul ettirdiği gibi Polat döneminde alınan ve 90 milyon TL'ye ulaşan faiz borcunu da devletle uzlaşarak sildirdi. Ayrıca kulübün nakit sıkıntısı çektiği dönemde cebinden 80 milyon TL ödeyerek kasa kolaylığı sağladı. DURSUN ÖZBEK KAZANIR Bitmeyen otel için "Söz verdiği yıllık 5 milyon dolar geliri ödesin" diyenler haklı gibi görünse de 80 milyon TL kasa kolaylığı sağlayan Özbek'e bir teşekkürü çok görmemeliler. Ayrıca 80 milyon TL'nin iki yıllık faizinin ne ettiğini hesaplamak gerekir.. Galatas aray camiasında eleştiriler yapılsa da sağduyu sahibi insanlar Özbek'in "kredibilitesini" biliyor.. Özbek'e destek veren bir kısım tecrübeli üyeler de kendisinden Galatasaray'ı patron gibi değil başkan gibi yönetmesini istiyor. Özbek yeni yönetimine güçlü isimleri katarak seçimi kazanır.
Başkan Dursun Özbek için herhalde Fenerbahçeli ve Beşiktaşlı yazarlar büyük önem taşıyor. Söz uçar ama yazı kalır. Sabah Spor'daki "Serbest Kürsü"de bakın kimler Tudor için ne demiş? Tarih: 1 Kasım 2017... Fenerbahçeli Rıdvan Dilmen, "Tudor kesinlikle kalmalıdır" diyor. Tarih: 21 Kasım 2017... Beşiktaşlı Metin Tekin, "Tudor'u göndermek hata olur" diyor. Ben; Levent Tüzemen olarak çapsız, bilgisiz, oyunu okuyamayan, kavgacı Hırvat hoca için Trabzon yenilgisinden sonra şöyle yazdım: "Galatasaray Tudor'la asla şampiyon olamaz..." Dursun Başkan Rıdvan ve Metin'i dinleyerek bizlerin gözümüze sokarcasına, "Arkasındayım" dediği Tudor'la resimler çektirdi. 1985 yılından bu yana 32 yıldır takip ettiğim Galatasaray'ın başında Saftig, Riekerink dâhil bu kadar yeteneksiz, bilgisiz, tecrübesiz ve çapsız bir hoca görmedim. Galatasaray'ın başarısız olduğu yıllarda bile görev yapan teknik adamların bir oyun anlayışı vardı. Galatasaray'ı deneme tahtasına çeviren sistemlere ve sayılara inanmayan Tudor'un Malatya maçında "Mucit" gibi sahaya sürdüğü kadroda 3'lü savunmada Maicon sağda, Denayer göbekte, Ahmet Çalık solda oynuyor. Tek hamleli Maicon koridor oldu. Havaya bile sıçrayamayan Denayer hatalı paslar yapmaktan usanmadı. Çalık yenilen ilk golde "Arkamda kim var?" diye bakmayı akıl edemedi. Yani üçünü toplasan kaliteli bir stoper yapmazlar. Oysa; Akhisar maçını kazanırken 4'lü savunmada Denayer sağ bek, Maicon- Serdar göbekte, Linnes de sol bekteydi. Kazanan kadroyu değiştirmenin anlamı var mıydı? Akhisar'ı solda oynayan Yasin dağıtmıştı. Malatya maçında neden sağda oynadı? Feghouli ile oyunu kuracak Belhanda sahada yine yoktu. Bu Faslı ve Cezayirli oyuncuları getiren ve yüksek ücretler verenlere yazıklar olsun. Son sözüm Başkan Özbek'e: "Tudor'la muhabbetiniz bol olsun."
G.Saray'da başkanlık yapmış insanların medya üzerinden birbirlerine salvo atışları yapması yakışık durmuyor. Başta efsane başkan Faruk Süren olmak üzere Adnan Polat ve Ünal Aysal'ın hem mevcut yönetime hem de birbirlerine sarf ettikleri sözler kamuoyunda G.Saray düşmanlarına koz verdiği gibi camia içinde de ayrışmalara çanak tutuyor. Polat'ın "Galatasaray'da iç barış olmadan, herkese eşit mesafede duran bir iç tüzük yapılmadan ve hırsızlıklar masaya konmadan Galatasaray'ın iyileşeceğine inanamıyorum" söylemleri camia içinde ciddi bir sıkıntı yaratacaktır. G.Saray'da stadı bitiren, şirket birleşmelerini gerçekleştiren Polat'a karşı kongrede gerçekleştirilen ibrasızlık hareketi büyük haksızlıktı. Polat, mahkeme kanalıyla kendisini ibra ettirse bile mali kongrede yapılan bu ibrasızlığı bir vefasızlık olarak görüyor ve camiadan iade-i itibar bekliyor. Süren, Polat ve Aysal'ın ortak bir yönleri var. Üçüne de G.Saray Genel Kurulu gayrimenkullerin kullanılması konusunda gereken yetkiyi vermedi. Dursun Özbek'in ortada sportif bir başarısı yokken ve daha önce yönetimlerde görev almamasına rağmen Riva ve Florya projelerini hayata geçirmesini üç eski başkan kabul etmiyor. Çünkü üçü de 'bizim birçok icraatımız oldu, birçok başarıya imza attık, bize vermediğiniz yetkileri Özbek'e nasıl veririsiniz' şeklinde resmen camiaya serzenişte bulunuyorlar. Ayrıca Aysal ile Polat arasında yaşanan sözlü düelloda kim haklı? Ünal Aysal, "Polat'tan görevi devraldığımda 328 milyon dolar borç vardı. Alacaklılar kapıdaydı, kasa tam takırdı. Ben G.Saray'ı 328 milyon dolar borçla bıraktım" diyor. Ama bildiğim kadarıyla Aysal yönetiminde G.Saray'a ciddi bir para girişi oldu. Hatta kendisine "Gel bu paralarla G.Saray'ın banka borçlarını öde" önerisi yapıldı. Aysal ise "Ben Galatasaray'a borç ödemeye gelmedim başarı için görev aldım" diyerek banka borçlarını kapatmayı reddetti. Özbek de G.Saray'ın Avrupa'dan men cezasının Aysal'ın yaptığı pahalı transferlerin neden olduğunu söyledi. Aysal ise "UEFA ile yapılan görüşmelerde mağazacılık AŞ'yi katsaydınız ceza almazdınız" diyerek Özbek'i suçladı. Başkanlar arasındaki kavga sadrazam ve 3 mektup hikayesine benziyor. Bence birbirlerini yaralayıcı sözler söyleyeceklerine 'konu G.Saray ise gerisi teferruattır' sözündeki gibi bir araya gelip eteklerindeki taşları döksünler. Çünkü başkanlık düzeyindeki bu seviyesiz tartışmalar Galatasaray'a yakışmıyor. ADNAN POLAT NE DEDİ? 600 milyon dolar buhar oldu Bize kuruşun hesabını soranlar bir kez olsun 600 milyon dolar nereye uçtu diye sormadılar. 600 milyon dolar yok oldu, buhar oldu gitti. 2011-2017 döneminde 7 yılda Galatasaray'ın harcadığı para 2 milyar dolara yakın. Ünal Aysal, Galatasaray'ın menkullerini, Dursun Özbek de gayrimenkullerini eriterek Galatasaray'ın geleceğini karanlık bir noktaya doğru taşımaya devam ediyorlar. Bugün Galatasaray, Galatasaray'ı bilmeyenlerin elinde kaldı. Dursun Başkan Galatasaray'daki 300 milyon yolsuzluğu çıkıp açıklayamıyorsa bağımsız ve özgür değildir. Görev Süresi: 1148 gün 1 Lig Şampiyonluğu 1 Türkiye Süper Kupası ÜNAL AYSAL NE DEDİ? Polat boş kasa bıraktı Eski başkanlara ve G.Saray'a hizmet etmiş insanlara dönük bu tip saldırıları ve haksız itibarsızlaştırma çabalarını ayıp ve yersiz buluyorum. Defalarca resmi organlarca belgelenmiş rakamlar ortadayken ve 2011'de Polat'ın bana sıfır nakitli boş bir kasa, 328 milyon dolar borç-alacak farkı, bir sürü haciz, ipotekli mal varlığı ve bütün spor dallarında 3 yıllık bir başarısızlık devrettiği herkesin malumuyken benim ayrıca bir kere daha bu tip gerçekleri sizlere tekrarlamam hepimiz için zaman kaybı olur. Kaybedildiği iddia edilen 2 milyar TL'lik (600 milyon $) hayali rakamın nereden kaynaklandığını anlamam mümkün değil. Görev Süresi: 1260 gün 2 Lig Şampiyonluğu 2 Türkiye Süper Kupası 1 Türkiye Kupası
Galatasaray'ın son yıllarda devre aralarında aldığı transferlerde asla nokta atışı yaptığını görmedim. Duygun Yarsuvat, başkan olduğunda Galatasaray hiç transfer yapmamıştı. Ama takım içinden Yasin'i Hamza Hamzaoğlu yeni bir transfer gibi kazandı ve Galatasaray şampiyon oldu. Bu şampiyonlukta Yasin'in takıma katkısı da fazla oldu. Yarsuvat yönetiminde başkan Dursun Özbek mali işlerden sorumlu başkan yardımcısıydı. Eğer Asamoah ya da Filipe Luis alınmayacaksa Galatasaray takım içinden bazı oyuncuları kazanmalı. Kim bu oyuncular? Selçuk İnan, Yasin ve Sinan Gümüş.. Sivas Belediye ile oynanan iki kupa maçını A Spor ekranlarında yorumladım.. Gerçek şu ki; kadroda yer alan oyuncular ideal kadroyla rekabet etmeyi bırakmış.. Bu eksikliği tamamen oyunculara yüklemek hata olur. Çünkü Hamza Hoca'nın oyuncu kazanma konusunda gösterdiği çabayı maalesef İgor Tudor göstermiyor.. Tudor yabancı hoca mantığıyla, "Devre arası oyuncu alalım" diyor.. İhtiyaç varsa, bütçe uygunsa kaliteli oyuncular da bulunabilirse transfere sıcak bakılabilir. Ancak oyuncu almak için sıradan oyuncu almak yanlış olur. Hamza hoca döneminde performansı yükselen Sinan Gümüş eğer bugün, "Mehter takımı" zihniyetinde bir görüntü veriyorsa bu tamamen oyuncuya mal edilemez. Tudor, "Müthiş sol ayağı var. Santrfor konumunda daha etkili olur" diye görüş belirttiği Sinan'ı kazanmak için oyuncusuna güven vermeli, ona inanmalı ve neler yapabileceğini hatırlatmalıdır. Galatasaray'ın saha içinde hem bir lideri yok hem de takımı ateşleyecek "Braveheart" gibi bir oyuncusu yok.. Tudor tipi teknik adamlar zaten lider olarak kendilerini görürler asla saha içinde oyunu yönetecek bir lider istemezler. Galatasaray'ın kazandığı son üç şampiyonluğun hafıza kartları Selçuk İnan ile Muslera'dır.. Muslera'ya hata yaptığında gösterilen tolerans maalesef Selçuk İnan'a gösterilmiyor. Bence bu bir haksızlıktır. Yerli oyuncunun sinerjisi olmadan şampiyonluk isteğini ve duygusunu tamamen yabancı oyuncuların omuzlarına yüklemek büyük bir hata olur. Tudor, Selçuk İnan'ı ikinci yarı kazanmalıdır ve Fernando ile birlikte oynatmayı düşünmelidir. Selçuk-Fernando ikilisi, Galatasaray'da Melo-Selçuk ikilisinin verimliliğini yaratır. Son Akhisarspor maçında forvet arkası oynayan Ndiaye'nin sağladığı katkıyı göz önüne alırsak, Senegalli yıldızı Tudor artık Fernando'nun yanına hapsetmemelidir. Ndiaye forvet arkasında gol atma ve attırma adına müthiş verimli olur. Sportif Direktör Cenk Ergün büyük paralara aldıkları Ndiaye'nin forvete yakın oynaması konusunda Tudor'la görüşmelidir. PSİKOLOJİK SAVAŞA HAZIR OLMAK Galatasaray 2011 Ocak'ta açılan Türk Telekom Stadı'nda bu sezon oynadığı 7 maçı kazanırken sadece 10 kişi kaldığı Fenerbahçe maçında beraberlik aldı. Böyle bir başlangıç uzun süredir yok. Eğer Galatasaray, Göztepe maçını da kazanırsa tarihe geçen bir başarı olacak. Önemli bir ayrıntıya dikkat çekeceğim; Galatasaray sezona fırtına gibi başlayıp ilk 8 maçta 7 galibiyet bir beraberlik alınca rakipler, "Bu başarı fikstür kolaylığı" şeklinde yarattıkları bir algıyla başarıyı küçültmeye çalıştılar. Özellikle Aykut Kocaman'ın, "Puan farkı suni" söylemi tamamen psikolojik bir çarpışmanın fitilini ateşlemekti. Galatasaraylı oyuncular da bu algılardan olumsuz etkilendi. Özellikle derbi maçlarını Tudor yönetme becerisi gösteremeyince kulübeden yardım alamayan ve derbilerin havasını bilmeyen bazı oyuncular, gereksiz bir gerilim ve sinirlilik içine girerek ya kolay kart gördüler ya da oyundan atıldılar. Hem tecrübesiz ve hem de Türkiye'deki futbol iklimini yeteri kadar tanımayan Tudor, olumsuz sonuçlar sonrasında oyuncularına, "Koruma kalkanı" olamadı. İkinci yarı psikolojik düellolar hızlanacaktır. Tudor'un bu savaşta etkinliği olacağını düşünmüyorum. Başkan Özbek, Galatasaray'ın bu düellolar karşısında dimdik ayakta kalması için mutlaka bir strateji geliştirmelidir. GALATASARAY LABORATUVAR DEĞİLDİR Galatasaray'ın şampiyonluğa oynadığı dönemlerde hep taraftarlar itici güç olmuştur. Bu sezon yeni kurulan Galatasaray, evdeki tüm maçlarını ortalama 40 bin seyirciye oynadı. Ligin ikinci yarısı için şimdiden yönetime ve taraftara büyük görevler düşüyor. Çünkü Kadıköy'de oynanacak Fenerbahçe derbisine kadar Galatasaray'ın yine kazanabileceği fikstür var. Ayrıca Başakşehir, Trabzonspor ve Beşiktaş Türk Telekom'a gelecek. Yönetim eğer Tudor'la yola devam edecekse Hırvat hocanın artık macera kokan sistemlere ve kadro oynamalarına izin vermemelidir. Çünkü Galatasaray, Tudor'un "Deneme, yanılma" fantezilerinin laboratuvarı değildir. Tudor'un yetersizliği ikinci yarıya damga vurmamalıdır. Taraftar kırılma noktasına getirilmemelidir. Eğer Galatasaray ligin final haftalarında liderlik koltuğunda olursa "Mayıslar bizimdir" sloganını üreten tribünlerin yaratacağı sinerji şampiyonluğu getirir... Dolayısıyla taraftarın yüksek enerjisinin kaybolmaması için kadro mühendisliği ile rakip analizleri doğru yapılmalıdır. YA SANA YAPSALAR! Başkan Dursun Özbek'in aile ortamını güçlendirmek için verdiği sinerji yemeğinde Tudor'un öğrencisi Emrah'a yaptığı "Kulak işaretini" çok çirkin buldum. Galatasaray'da birçok teknik adam çalıştı. Hepsi takımla defalarca birlikte yemekler yedi ve hiçbiri böyle bir hareket yapmadı. Atlet giydiği ve ciklet çiğnediği için eleştirilen ve uyarılan Tudor'a yarın bir oyuncu Başkan'ın da olduğu ortamda aynı "Kulak işaretini" yapsa ne olur? Hoca futbolcusu ile böyle yüz göz olursa yarın o futbolcu astar ister...
İLK yarı bittiğinde localarda "Futbolcular Tudor'u göndermek istiyor" deniyordu. Ben, "Neden böyle bir şey yapsınlar?" diye sorduğumda aldığım cevap ilginçti: "Tudor'un Beşiktaş yenilgisi sonrası 'Oyuncuları tanıyamadım. Sahaya karakter koyamadılar' diyerek faturayı oyunculara kesmesi rahatsızlık yaratmış." Galatasaraylı futbolcular soyunma odasında yaşanan hararetli tartışmalardan sonra ikinci yarı müthiş bir geri dönüş yaşadı. Fernando ve Gomis'in 5 dakika içinde attığı iki gol tribünleri de protestodan kurtarıp maçın içine soktu. Tudor'un tek hamleli Maicon'u çıkarıp Rodrigues'i oyuna alması 10 kişi kalan Akhisar'a karşı üstünlüğü de getirdi. Tudor cesurca yaptığı Maicon hamlesini nedense Feghouli ve Belhanda'ya karşı yapamıyor. Beşiktaş'ta Medel, Lens ve Negredo ile zaman zaman Oğuzhan kulübede oturuyor. Fenerbahçe'de de Valbuena, İsla ve Neto... Belhanda- Feghouli yedek oturmaz diye bir kural mı var? Özellikle oyunu yönlendirmek için alınan Belhanda'nın daha fazla sorumluluk alması için Tudor baskı yapmalı. Maçın başında Mariano'nun sakatlanması büyük şanssızlıktı ama Denayer'in bildiği yerde görev yapması Galatasaray'a pozitif yansıdı. Belhanda'nın attığı üçüncü gol öncesi Denayer'in topu auta çıkmadan ortalamak için gösterdiği çaba alkış aldı. Taraftarlar Muslera'ya destek pankartı açtı ama Uruguaylı'da ciddi bir güven sorunu var. Beşiktaş maçında yediği hatalı golden sonra iki Akhisar golünde de pozisyon hataları yaptı. Galatasaray bu geri dönüşü yapamasaydı yönetim, Tudor ve futbolcular krize girerdi. Tudor'a bir uyarım daha var; Galatasaray'ın en önemli hücum silahı Rodrigues'dir... Bu oyuncuyla maça başlamamak rakipler için avantaj olur. Yani Tudor, Rodrigues'e sırtını dönmeyi bırakmalı ve hep 11'de kullanmalı.
Tudor yönetiminde Galatasaray'ın büyük maçlarda baş gösteren başarısızlıkları Beşiktaş önünde zirve yaptı. Başkan Dursun Özbek, mali kongrede üyelere, "40 milyon Euro harcadık diye eleştiriyorsunuz ama birbirinden kaliteli 10 futbolcu aldık ve şampiyonluğa oynayacak kadro kurduk" dedi. G.Saray derbilerde 'büyük bir takım' görüntüsünü sergileyemedi. Bu kadronun ciddi bir maliyeti var. Ama kalite sorunu da. Belhanda, Feghouli, Ndiaye küçük maçların büyük oyuncuları. Tudor'u zaten tartışmıyorum ama başkan arkasında durmaya devam ediyor. Teknik direktörlük Rodrigues'i çıkarıp Yasin'i sokmak değil. İlk dakikadan itibaren G.Saray, kompakt oynayarak Beşiktaş'ı karşılamaya çalıştı. Feghouli ve Rodrigues'le de iki net golü atamadı. Gökhan'ın topu elle oynaması bence penaltıydı. Ama Oğuzhan'a yapılan da. Muslera'nın hatasıyla gelen golden sonra G.Saray'ın gardı düştü. Şenol hoca derbinin kontrolünü başta Oğuzhan olmak üzere Cenk, Tolgay ve Gökhan gibi yerli oyuncuların üzerine kurmuştu. Ama G.Saray'da derbi havasını bilen bir tane oyun aklı yoktu. Belhanda sıfır oynamaya devam ediyor. Eğer elinizde kreatif oyuncular ve lider isimler yoksa büyük maçları çeviremezsiniz. Beşiktaş'ın yerli oyuncuları aidiyet duygusuyla mücadele etti. G.Saray'ın yabancı oyuncuları bunu yaşamadıkları için Maicon, Gomis dışında ön plana çıkamadı. Sonuç: Başkan kendisine şu 2 soruyu sormalı: 1-Benim yabancılarımın hangileri kaliteli? 2-Tudor ile devam etmeli miyim?
Galatasaray yönetimi Sinan Gümüş'ü karşısına alıp ne gibi sorunları olduğunu öğrenmeli. Sinan çok yetenekli, oyun zekası yüksek, mükemmel bir sol ayağı olan genç bir yetenek. Galatasaray'ın farklı kazanmasına tek başına imza koydu. Üç asist yaptı, bir de gol yaptı. Attırdığı gollerde verdiği pasların hem şiddeti yerindeydi hem de kalitesi yüksekti. Demek ki Benfica bu Sinan Gümüş'e boşuna kancayı takmamış. Gelecekte yabancı oyuncu sayısının azalacağını düşünürsek Galatasaray yönetimi elindeki yetenekli yerli oyuncuları kaybetmemeli. Tudor da kupa zaferine damgasına vuran Sinan'a sırtını dönmeyip tıpkı Yasin Öztekin'e yaptığı gibi kucak açmalı ve bu elindeki kaliteli kadronun içine monte etmeli. Galatasaray'ı bireysel olarak değerlendirebiliriz. Takım olarak eleştirmemeliyiz. Çünkü bu oyuncular yan yana ilk kez oynadılar, uyum sorunu yaşadılar ve çok pas hatası yaptılar. Kaptan Selçuk tecrübesiyle oyunu yönetmeye büyük çaba harcadı ve lig maçının ardından çıktığı Sivas Belediyespor maçında çok çalıştı. Florya'da terk edilmişler listesinde adı geçen Donk, Tudor'un sürprizi olarak savunmada oynadı ve sırıtmadı. Donk, fiziki yapısına bakınca Denayer ve Ahmet'in önünde. Yasin, Galatasaray'ın son şampiyonluğuna ciddi katkı sağlamıştı. Tudor, geçen sene ona övgüler yağdırmıştı. Yasin'in Alanya maçı ile başlayan futbol yükselişi ve golcülüğü kupa maçında da öne çıktı. Yasin ve Sinan ikilisi Tudor'un elini güçlendirecektir. Sorunsuz oyuncu Linnes maç boyu disiplinden kopmadı. Sol bek oynamasına rağmen sağda kademeye girip pozisyonları engelledi. Art arda attığı deparlarla Galatasaray'ı hücuma taşıdı. Linnes mi Latovlevici mi diye sorarsanız benim tercihim Norveçli olur. Recep Gül, özgüveniyle ön plana çıktı. Recep, özellikle topa çok hakim, dikine çabuk gidebilen kafasını kaldırıp görerek pas veren bir oyuncu. Galatasaray'ın geleceğinde yer alması için forma şansı bulmalı, oynamayacaksa Avrupa'ya kiraya verilmeli.
Başakşehir hezimetinden sonra Galatasaray'ın Alanya'ya karşı coşkulu, arzulu ve kazanma duygusu yüksek bir oyun oynamasının en büyük nedeni kanatların çalışmasıydı. Yasin'in solda, Rodrigues'in sağda görev yapması Galatasaray'ın hücumlara hızlı çıkmasını sağlarken taraftarı da maçın içine çeken bir sinerji yarattı. Rodrigues'in hiperaktif oyunu Alanya'nın sağ tarafını allak bullak etti, ayrıca Mariano'nun daha güvenli ve daha verimli hücuma katılmasını sağladı. Sık sık savunmaya yardıma gelip Yasin'in hem göbekten hem de kanattan yaptığı bindirmeler Galatasaray'a atak zenginliği getirdi. Latovlevici de Yasin'in verimliliğinden faydalanıp öne doğru çok çıktı ancak buluştuğu topları çabuk düşünemediği için etkili ve isabetli ortalar yapamadı çünkü Alanya savunması hemen pozisyon aldı. Kaptan Selçuk oyunun yönetiminde yer alırken oyunun patronu olması gereken Belhanda korner atışlarının dışında Galatasaray'ın çabuk oynama isteğine ayak uyduramadı.. Bu kadar yüksek maliyeti olan Belhanda'nın "Bal yapmayan arı" görüntüsünden uzaklaşıp oyuna ağırlığını koyması gerekiyor. Ndiaye güçlü fiziği, koşu kalitesi ve mücadeleci yapısıyla orta alanı tek başına kontrol etti. Ndiaye hırslı bir oyuncu ama bazen "Çok şey yapayım derken" yaptığı top kayıplarıyla süt veren ineğin süt çanağını döken sakarlığına benziyor. Ndiaye basit oynadığı sürece katkı verir. Eğer Tudor'un hiç oynamadığı halde ön liberoda düşündüğü Denayer ile Tolga Ciğerci sakatlanmasaydı Yasin oynamayacaktı ve biz de kanatları bu kadar hızlı ve etkili kullanan, keyif veren, göze hoş gelen ataklar yapan bir Galatasaray'ı göremeyecektik. Kadro istikrarına inanırım. Ünlü İtalyan hoca Lippi'nin dediği gibi: "Her oyuncuya hem yararlı olduğunu hem de vazgeçilmez olduğunu hissettireceksiniz. Ve tüm kadronun 'biz' diye düşünmesini sağlayacaksınız." Bu kadro yapısı dilerim Tudor'un aklını başına getirir, rekabeti sürdürür ve "Ben yaptım oldu" gibi sabit ve maceracı düşünmesini engeller. Gerçek şu ki; Love-Fernandes ikilisinin olmaması, M'Billa'nın sakatlanıp çıkması Galatasaray adına büyük şans oldu.
Abdullah Avcı meslektaşı Tudor'a resmen akıllı taktik ve iyi oyun dersi verdi. Emre-Mahmut gibi sistemin iki kilit oyuncusunun olmadığı Başakşehir'e yenilmek Tudor'un ayıbıdır. Oysa, "Ben sistemlere inanmam" diyen Tudor efendi Florya'da Başakşehir'in 540 dakika tutan 6 maçını izlemiş ve analizlerini yapmıştı! Ama Tudor 54 bin dakika izlese Başakşehir'i yine çözemez. Çünkü futbol bilgisi, hocalık tecrübesi ve çapı bırakın büyük bir maç kazanmayı Galatasaray'ı yönetmeye bile yetmez. Türkiye'nin en iyi saha içi geçişlerini yapan, Adebayor-Visca-Mossoro- Elia gibi çabuk ve dikine giden oyunculardan kurulu Başakşehir'e karşı 4-4-2 oynamak Tudor'un intiharıydı. Gomis- Eren ikilisi Türk Telekom'da ancak rakibin gücüne göre olur. Tudor'un ikili forvet anlayışı Galatasaray'da Belhanda- Ndiaye gibi oyuncuların da formatını bozdu. Ndiaye'nin kenarda oynaması Fernando'nun baskı yemesine ve sinirlenmesine yol açtı. Adebayor'un Galatasaray savunmasının önünde yaptığı duvar işini Gomis-Eren ikilisinden biri bile rakip kalede yapamadı. Galatasaray'ın elindeki tek hızlı silah Rodrigues'i de Tudor efendi kulübeye tıktı. Fenerbahçe maçında Rodrigues'i oynatmadı. Trabzon'da Galatasaray'ın golünü atan Rodrigues yine yedekti. Tudor'un Rodrigues'e bir takıntısı var. Bazı insanlar fikirleriyle ve icraatlarıyla konuşur. Tudor gibi dar düşünceli teknik adamlar yetersizliklerini güç gösterisiyle kapatmaya çalışır. Tudor'un her maçta rakip kulübelerle bir kabadayı gibi kavga etmesi futbolun Fair-Play ruhuna yakışmıyor. Kendi bilgisizliğini, "Büyük maçları kazanmayalım ama şampiyon olalım" gibi çağdışı bir söylemde bulunan Tudor efendi Galatasaray halatını artık çekmemeli. İşin acı tarafı; G.Saraylı Abdullah Avcı, yıllardır sarı kırmızılı takımdaki bütün hocaların bileğini büküyor. Yönetimler; başta Özbek olmak üzere kimse Avcı'ya anahtar teslim etmiyor.
Galatasaray'ın geçen Çarşamba günü Divan Toplantısı'nda Başkan Dursun Özbek'e çok yakın bir isimle sohbet ettim. Konu devre arası alınacak oyuncular üzerineydi. Benim de dostum olan o kişi, "Kanatlardaki tek hücum silahımız Rodrigues. Sol kanat için ocakta bir oyuncu alacağız" dedi. Bu isim öncelikle Barcelona'da forma şansı bulamayan Arda Turan olacak. Galatasaray yönetimi, Arda transferini Ocak ayında süresi 1.5 yıllık olmak üzere kiralamak suretiyle yapmayı düşünüyor ve yüksek bonservis bedeli ödemek istemiyor. Başkan Dursun Özbek'le birlikte yönetiminden bir isim milli maçlar arasında Barcelona kulübüyle görüşmek üzere İspanya'ya gidecek. Arda'nın Barcelona'da eline yıllık 7 milyon Euro geçiyor. Barcelona ile Galatasaray ödeme koşullarında anlaşırsa, Arda'nın parasının büyük bölümünü göğüs reklamında yer alan "Nef" inşaat firması karşılayacakmış.
Rodrigues'in hücuma kattığı hız ve çabukluğu Tudor'un gördüğüne inanıyorum. G.Birliği maçında Galatasaray, rakip kalede pozisyon olarak üretken olduysa bu tamamen Rodrigues'in hiperaktif oyunu sayesindedir. Ele avuca sığmayan Rodrigues, Galatasaray'ın elindeki tek aktif hızlı kanat oyuncusudur. Çünkü Yasin-Sinan Gümüş ikilisi, rekabete girecek çalışmaları yapmıyor. Tudor eğer Fenerbahçe ve Trabzon maçlarında Rodrigues'i oynatsaydı, Galatasaray pozisyon üretmekte kısır kalmazdı. Rodrigues'in çabukluğu, dinamizmi ve hızı sayesinde Gomis-Belhanda- Mariano-Tolga gibi oyuncular topu kullanacak geniş alanları buluyor. Tudor'un cesur davranıp Eren-Gomis ikilisini oynatması Galatasaray'a gol olarak yaradı. Eren'in hava hakimiyeti sayesinde Gomis markajdan kurtuldu ve Mariano'ya gol attırıp kendisi de özlediği gole kavuştu. Kırmızı kart Belhanda'yı adam etmiş.. Faslı yıldız, sorumluluk alarak oynadı ve duran topları kullanma konusunda "imha edici" bir güç olduğunu gösterdi. İlk yarı Belhanda'nın 4 net ortasının ilkinde Maicon direğe takıldı, ikincisinde ise golü attı. G.Saray'da Prekazi, Hagi, Sneijder gibi 10 numaralar hücumda diri kalmak adına asla geriye gelip top almazlardı. Belhanda da diri kaldığı sürece Galatasaray'a ciddi katkı sağlayacaktır. Tudor, Galatasaray'ın oyun aklı olan Belhanda'nın daha çok önde top tutup kullanmasını planlamalı. Ayrıca Belhanda'nın Gomis'e attırdığı gol, tamamen centilmenlik göstergesiydi. Belhanda isteseydi golü atabilirdi. Galatasaray, Tudor'un çok sevdiği 3-5-2 düzeninde farklı kazandı. Ama bu sistem Başakşehir'e karşı tehlikeli olur. Neden mi? Çünkü Elia- Visca gibi hızlı kanat hücumcuları Galatasaray'ın üçlü savunmasını kolay geçer. Emre gibi derin top atan bir tecrübeyi de Tudor'un radarına alması gerekir. Serdar Özkan bunu çıkıncaya kadar soldan etkili biçimde yaptı. Maicon dışında, Serdar-Denayer ikilisi üçlü savunmada topu kullanma konusunda etkili değiller.. Tudor sistemi esnek kullanmalı ve rakibe göre de belirlemeli.
Bükemediğin bileği öpeceksin. Evinde Akhisar'dan 6'ı, Alanya'dan 4, toplamda 10 gol yiyen Trabzonspor, onca eksik yıldızlarına rağmen Galatasaray'a ilk yenilgisini tattırırken, alkışlanacak bir mücadele ortaya koydu. Bu maç, iki teknik adam arasındaki farkı gösteriyor. Tudor, Rıza Çalımbay'la girdiği iki düelloda da tuş oldu. Galatasaray taraftarları, bu Tudor'u geçen seneden beri eleştirdiğim için tepki gösteriyorlardı. Ben daha da büyük söylüyorum; Tudor'un teknik direktörlüğünde Galatasaray asla şampiyon olamaz. Çünkü Hırvat hocanın bilgi-becerisi bir maça farklılığını koyabilecek kalite ve kapasitede değil. Tudor'dan, sadece iyi bir kondisyoner olur. Bu gidişle Tudor da Beşiktaş'ı çalıştıran vatandaşı Bilic gibi derbi kazanamadan Türkiye'den ayrılır. Galatasaray'ın Trabzon kalesinde iz bırakacak bir pozisyonu yoktu. İlk yarıda eğer Mustafa Akbaş ve Okay isabetli vuruşları yapsaydı, Galatasaray erken havlu atacaktı. Şimdi Tudor'a soruyorum; Galatasaray pozisyon üretemiyor, bir şeyler yapmaya çalışan Feghouli oyundan aptalca atılıyor... İkinci yarıya başlarken, bir hamle yapılmaz mı? Galatasaray hücuma çıkamıyorsa, çıkar oyundan Selçuk'u koy Rodrigues'i. Ama Bursa'da bir sihirbazlık yaptı ya... Galatasaray golü yedikten sonra Tudor efendi, Gomis-Selçuk ikilisini çıkarıp, Eren-Rodrigues ikilisini aldı. Bu takımın sezon başından ber i gol yükünü Gomis çekti. Fransız yıldız, maçın başından itibaren markaj altında oynadı, bir kez olsun gol yapabileceği pozisyon bulamadı. O zaman Eren girekcekse Gomis de oynayacak. Sana gol lazım Gomis mi çıkar? Çünkü çift forvet anlayışında Gomis, gol pozisyonları kesin bulurdu. Malasef bu Tudor'da yıldız oyunculara karşı bir takıntı var. Geçen sezon Bruma- Sneijder'e takmıştı kafayı, şimdi Gomis'e taktı galiba. Tunus, Fas, Cezayir'den oyuncu alırken, sözleşmeye ağır şartlar koyacaksın. Çünkü bu ülkelerin futbolcuları çok disiplinsiz oluyor. Feghouli de Belhanda gibi gereksiz yere oyundan atıldı ve Galatasaray'a zarar verdi.
Derbide maalesef hakem Cüneyt Çakır ön plana çıktı. Galatasaraylı oyunculara Fernando hariç, gösterdiği tüm kartlar doğruydu. Ama aynı cesareti Mariano'ya iki kez sert faul yapan Ozan Tufan'a gösteremedi. İkili mücadelelerde tercih haklarını daha çok Fenerbahçe'den yana kullandı. Hasan Ali'nin elle oynadığı pozisyonda penaltıyı veremedi. Ben Çakır derbiye atandığında MHK'yı kutlamış, böyle bir büyük maçı dünyada gururumuz olan Çakır'ın yönetmesini doğru bulmuştum. Maalesef hayal kırıklığı yaşadım. Çakır maçı kendi oynamaya çalıştı. Özellikle Galatasaraylı oyuncuları öfkelendirdi. Fenerbahçe doğru bir oyunla Galatasaray'ın karşısına dikildi. Geniş alanda kalabalık savunma yaptı ve Galatasaray'ın hızlı hücum yapmasına izin vermemeye özen gösterdi ve kontrataklarla da gol aradı. Janssen ile de iki net pozisyonu harcadı. At sahibine göre kişnermiş... Galatasaraylı oyuncular, 8 puan önde çıktıkları derbide maalesef zihinsel olarak sakin kalamadı. Tudor'un kulübedeki gergin hali, Galatasaraylı oyunculara da olumsuz yansıdı. Ayrıca Hırvat hocanın tercih ettiği üçlü defans tam başına iş açacakken Serdar Aziz'in sakatlanması dörtlü savunmaya geçmesi için bir şans oldu. Galatasaray oyunun hakimiyetini eline geçirirken, rakibin de kanatlardan bindirme yapmasını engelledi. Belhanda dışında Galatasaraylı tüm oyuncular mükemmel mücadele etti. Haftalardır etkisiz oynayan Belhanda, Galatasaray'ın Fenerbahçe üzerinde baskı kurduğu anlarda sarı kartı olmasına rağmen tıpkı Trabzonsporlu Sosa gibi davranıp, kendisini attırdı ve takımını 10 kişi bıraktı. Tudor'un artık Belhanda ile konuşması ve onu kulübeye çekmesi gerekir. Çünkü forma rekabetine girmeyen oyuncu Belhanda gibi şımarıyor. Tudor'un Belhanda'nın yerine Selçuk İnan'ı düşünmemesi büyük hataydı. Ayrıca Rodrigues olmadığı için hiç hızlı atak yapamadı. Gomis çıktığında Eren'in yerine Rodriguez'i almak daha doğru olur ve Fenerbahçe kalesinde tehlike yaratılırdı. Galatasaray 10 kişilik bölümde öncelikle skoru korumaya ve derbiyi kaybetmemeye özen gösterdi. Bu derbiye ihanet eden iki isim var: Biri Cüneyt Çakır, diğeri de Belhanda. Ayrıca Tudor da derbi dersini geçemedi. Galatasaray taraftarı da koreografideki gibi takımı ayağa kaldıracak tezahüratı yapamadı.
Tudor'un ünlü İtalyan teknik adam Conte'ye hayran olduğunu biliyoruz. Conte, Juventus'ta hocalık yaparken 3'lü savunma uyguluyordu. Tudor da hep "3'lü savunma"yı uygulamak için fırsat kolluyor. Galatasaray 7 maçta 6 galibiyet ve bir beraberlik alırken hep 4-3-2-1 sistemiyle oynadı. Türkiye'nin en iyi savunma yapan takımlarından Konyaspor'a karşı 3-5-2 oynamak Tudor'un yanlış tercihiydi. Hele hele Eze-Fofana gibi iki çabuk ve hızlı hücumcuya karşı 3'lü savunma oynamak Galatasaray kalesinin sık tehlikeler yaşamasına neden oldu. Bir teknik adam maça 3'lü savunma başlayabilir. Ama sistemin işlemediğini ve Maicon- Fernando-Denayer üçlüsünün zorlandığını görünce insan çark etmez mi? Tudor adına "3'lü savunma olmadı. 4'lü savunmaya dönüyorum" demek ayıp olmamalı. 3'lü savunma yüzünden Fernando orta alandaki etkinliğini kaybedip Maicon-Denayer arasına sıkıştı ve baskı yediği için öne doğru dikine etkili paslar atamadı. Yine 3'lü savunma yüzünden Mariano ile Feghouli ikilisi kanatlardaki etkinliklerini gösteremedi. Konyaspor'un kompakt futbol anlayışı içinde yaptığı kalabalık savunmayı Galatasaray aşamadı. İlk yarıda sadece Feghouli'nin kişisel becerisiyle attığı ve köşeye giden mükemmel şutu kaleci Serkan inanılmaz bir refleksle kurtardı. Rodrigues'in sakatlanıp çıkması, Selçuk İnan'ın girmesi Galatasaray'ın kötü oyununu iyiye çevirdi. Finlandiya maçında oynadığı dikine futbolla göz dolduran Selçuk aynı performansı Konya'da da sürdürdü. Özellikle Gomis'in ilk golünde attığı uzun topun şiddeti ve kalitesi mükemmeldi. Mariano, Selçuk'un pasları ile kanat bindirmelerini hatırladı. Tudor'un ikinci yarı dörtlü savunmaya geçmesi Galatasaray'ın dağınık görüntüsünü toparladı. Haftalardır gole susayan Gomis'in maç boyu istekli ve coşkulu hali Galatasaray'a itici güç oldu. Attığı iki golle de geceye damgasını vurdu. Belhanda'nın da artık Gomis'in bu hırsından bir ders alması gerekir. Çünkü Konya'da etkisiz ve çok top kaybı ile oynadı. Fernando, Galatasaray'ın iyi oyununun şifresidir. Tudor, Brezilyalı yıldızı artık savunma içine sokmamalıdır. Çünkü Fernando top çalan, oyunu geriden iyi gözleyen ve isabetli paslar atabilen bir oyuncu. Savunmaya sırtı dönük oynadığında hem top kaptırıyor hem de o müthiş yeteneklerini kaybediyor.
Bir şeyi yapabileceğinize kendinizi inandırırsanız, yapacaklarınız ne kadar güç olursa olsun başarırsınız. Tüm Türkiye, tüm Avrupa, tüm dünya Vodafone Park'ta İngiltere'yi yenen ve Avrupa Şampiyonu olan Ampute takımının zaferine tanık oldu. Bu zafer cesurca mücadele eden, terini akıtmaktan vazgeçmeyen, yüreğiyle oynayan ve tüm engelleri aşan insanların destanıdır. Kaleci Selim Karadağ'dan tutun da Alican Kuruyamaç'a, Mehmet Yunsur'a, Feyyaz Gözüaçık'a, Rahmi Özcan'a, Muhammet Yeğen'e, Serkan Dereli'ye, Osman Çakmak'a, Fatih Karakuş'a, Fatih Şentürk'e, Kemal Güleç'e, Barış Telli'ye, Ömer Güleryüz'e kadar her oyuncumuz yüreklerini ayak yaparak, inançlarını ruhlarına ekleyerek, coşkularını, kazanma duygularını hırs yaparak ve müthiş bir mücadele ortaya koyarak dev bir başarıya imza attılar. Hepsi üzerlerindeki ay-yıldızlı formanın ne kadar değerli olduğunu bilerek koştular. Ömer Güleryüz'ün golüyle perdeyi açtık. 41 bin kişinin desteğiyle İngiltere'ye üstünlük kurduk. Maç bitti derken golü yedik. Ama asla şoka girmedik. "Türkiye'ye söz verdik, şampiyon olacağız" inancıyla İngiltere kalesine yüklendik. Şırnak'ta hain bir mayın yüzünden bacağını kaybeden kaptanımız Osman'ın attığı golle hak ettiğimiz Avrupa Şampiyonluğu'nu kucakladık. Bu zafer, pes etmeyen ve zafere inanan yürekli insanların başarısıdır. Bu zaferde prim yok, para yok, sadece alın teri var. Ampute Milli Takımı'nın kazandığı büyük zafer unutulmayacaktır. Ancak bu zafer abidelerinin ortaya koyduğu mücadele dilerim diğer milli takımlarda oynayanlar için de bir ders olur. Avrupa Şampiyonluğu teknik adamından tutun da her oyuncuya analarının ak sütü gibi helal olsun. Ampute Milli Takımı'nın yıldızları 80 milyon Türk insanına tarihe geçecek büyük bir gurur yaşatırken apolet olarak da sırtlarına şunu yazdırdılar: "Türkiye sizinle gurur duyuyor.."
EURO 96'ya İngiltere'ye gittik. Hoca: Fatih Terim. EURO 2000'e Belçika-Hollanda'ya gittik. Hoca: Mustafa Denizli. 2002'de Dünya Üçüncüsü olduk. Hoca: Şenol Güneş.. EURO 2008'de Avrupa üçüncüsü olduk. Hoca: Fatih Terim.. EURO 2016'da Fransa'ya gittik. Hoca: Fatih Terim.. Türk Milli Takımı asla yabancı hocalarla bir yere varamaz. Çünkü yabancılarda asla "Ay-yıldız" ile ilgili bir aidiyet duygusu olamaz. Ama yerli hocalar bu ülkenin insanı oldukları için hep sorumluluk içinde olurlar. Çünkü Türk oyuncusu maalesef taktikten çok duygusallıktan anlar. Yabancı hocalar yaptıkları işe, "Parasal ve profesyonel" gözle bakarlar. Asla yenilgilere kafa yormazlar. TFF Başkanı Yıldırım Demirören'in, "Beşiktaş'tan gönderdiğim için vicdan azabı duyuyorum" dediği ve Terim sonrası Milli Takım'ın başına getirdiği Lucescu'nun son kullanma tarihi bile geçmiş. Türkiye'ye kompakt futbol anlayışını getiren Lucescu İzlanda ile ilgili hiç analiz yapmamış. Çünkü Lucescu zihinsel olarak tıkanmış, bilgi olarak tükenmiş. Oyuncu seçimlerini Lucescu kendi mi yaptı, yoksa birilerinin kulağına üflemesiyle mi 11 kurdu? Duvar gibi İzlanda'ya karşı savaşçı bir orta saha yerine Emre-Nuri-Oğuzhan gibi "Lokum" yumuşaklığında bir orta saha ile çıkarsan kaybedersin. Barcelona'da yedek kadroya bile alınmayan Arda'yı "100. Milli maçını kutlasın" diye oynatır ve Milli formayı giymek için çırpınan oyuncuların önünü kesersen futbol sana adaletli davranmaz. Sen ligde yenilgi almamış Galatasaray'ın formda stoperi Serdar Aziz'i tribüne yollar hocası Aykut Kocaman'ın bile oynatmadığı Mehmet Topal'dan stoper yaratmaya çalışırsan hezimeti görürsün. 3 golde de Topal'ın hatası vardı. Sonuç: Arda Turan ve arkadaşlarının torpilinde oluşan Milli Takım nasıl Fransa'da nal topladıysa Rusya defterini kapadı.. Hayallerimizi yıkanlara yazıklar olsun. "Milli Takım asla yabancı hocalarla bir yere varamaz. Çünkü onlarda asla "Ay-Yıldız" ile ilgili bir aidiyet duygusu olmaz"
Hakem Alper Ulusoy'un uydurma penaltısıyla skor 2-2'ye geldiğinde dakika 84'tü. Önce Galatasaraylı oyuncular kendilerine, "Biz Karabük önünde nasıl bir haldeydik?" diye sormalılar... Hiç bir maç kağıt üzerinde kazanılmıyor. Taraftarlar "4 atarız, 5 atarız" zihniyetindeydi. Galatasaraylı futbolcular da gala gecesine çıkmış rahatlığındaydı. Bu sezon Türk Telekom'da Galatasaray'ı hem fizik olarak hem mücadele olarak zorlayan ilk ekip Karabük oldu. Başta Belhanda olmak üzere birçok oyuncu pas verme konusunda çok laubali idi. Özellikle Galatasaraylı oyuncuların kaptırdığı topları, aç kurt gibi bekleyen Karabüklü oyuncular hemen hızlı hücuma taşıdı. 90 dakika boyunca Karabük, Galatasaray'ı bekledi kontrayı kovaladı. Hücumu forse eden ise hep Galatasaray'dı. Ancak final paslarında başta Rodrigues olmak üzere Karabük kalesi önünde yaşanan pozisyonlarda özellikle Gomis'e gol attırmaya çalışmaları çok büyük hataydı. Yani Galatasaraylı oyuncular sahada Karabük yokmuş gibi oynamaya çalıştılar. Yedi gole imza koyan Gomis'in Bursa maçı dahil iki haftadır ayakta duracak gücü yoktu. Ama yıldızların ne yapacağını kestiremezsiniz. Fransız yıldız da Maicon'un attığı galibiyet golüne katkı sağladı. Feghouli, Belhanda ve Rodrigues üçlüsünün ısrarla kendilerinin gol yapabilecekleri pozisyonlarda Gomis'e pas vermeleri Galatasaray'ın farkı arttırmasını engelledi. Maicon hakemin uydurma penaltısına "Ben yapmadım" diyerek uzun süre itiraz etmişti. Galatasaray seyircisi de 2-2'den sonra takımını ileri iten müthiş bir tezahürat ortaya koydu. Bu destekle maçı bırakmayan Galatasaray, Karabük'ün üzerine yüklenirken sonuca itiraz eden, teslimiyetçi bir ruh sergilemeyen Maicon ileri çıkıp golü atarak, Galatasaray'ın kazanmasını sağladı. Galatasaraylı oyuncular, galibiyete rağmen dünkü maçtan ders çıkarmalı ve kafalarında "küçük takım, büyük takım ayrımı" yapmamalıdır. Eğer rakibi küçük görürsen her zaman Maicon gibi bir oyuncu çıkıp seni korku tünelinden alıp, galibiyete taşıyamaz. Futbolda başarının anahtarı ciddiyet, ciddiyet, ciddiyettir...
Galatasaray Başkanı Dursun Özbek, Hollandalı yıldız ve Bruma hakkında önemli açıklamalar yaptı: İki yıl önce yollayacaktık ama... Yazarımız Levent Tüzemen, ağabeyi Ergin Büyüka'yı kaybeden Şansal Büyüka'yı acı gününde yalnız bırakmazken, Tüzemen cenaze töreninde Galatasaray Kulübü Başkanı Dursun Özbek'le sohbet etti. İşte Özbek'in Sneijder'den Bruma'ya ve transfer politikalarından Asamoah'a kadar özel açıklamaları: Sneijder yüzünden çok tepki çektik ve medyada yıpratılmaya çalışıldık. Bunun nedeni belli. Sneijder'in paralı askerleri! Evet nerede şimdi o paralı askerler? Bakın Sneijder'in Nice'teki durumu ortada. Aslında biz bu Sneijder operasyonunu iki yıl önce yapmayı planladık ancak taraftar baskısı yüzünden geri adım attık. Medya da o zaman yine Sneijder'in yanında yer aldı. Bruma'yı sattık diye tepki gördük. Beşiktaş maçında son 15 dakikada oyuna girdi, hiçbir şey de yapmadı. Orada da buradaki gibi davranıyor. "Hoca beni oynatmıyor" diye isyan ediyor, hatayı kendisinde aramıyor ve sadece konuşuyor. Galatasaray'ın bu transferleri için çok emek harcadık. Sezon bitmeden isimleri belirledik. Cenk Ergün'ün çok büyük başarısı var. Beni eleştirenler harcadığımız paralar için tepki gösteriyorlar. Galatasaray'ın parasını sokağa atmadım. 43 yıldır imza atıyorum. Bu transferlerde de son kararı ben verdim. Asamoah için çok uğraştım ancak Juventus ısrarla oyuncuyu vermedi. Devre arasında almak için tekrar uğraşacağız.
Galatasaray'ın son 20 dakikada maçı döndürmesi sihirbazlık olaylarına benziyor... Ekran başındakilere, "Oyundan kimler çıksın?" diye sorulsaydı, cevap kesinlikle Rodrigues- Tolga ikilisi olurdu. Ama İgor Tudor, bütün spor otoritelerini hatta kendi meslektaşlarını bile şaşırtacak iki değişikliğe imza attı... Galatasaray'ı sağ taraftan atağa kaldıran Mariano ile soldan bindiren Latovlevici'yi çıkartıp, Feghouli- Yasin ikilisini oyuna aldı. Maçın başından beri inanılmaz pas hataları yapan, koşacak gücü olmayan Tolga ile Rodrigues'i tuttu. Tudor'un sihirbaz gibi değişiklikleri, Galatasaray'a liderliğini perçinleyecek ve namağlup unvanını koruyacak puanları kazandırdı. İlk golde Feghouli'nin topa vuruş kalitesi çok mükemmeldi, kaleci Harun çaresiz kaldı. Galibiyeti getiren Tolga'nın ayak içiyle topa vuruşu, Harun'u bir kez daha çaresiz bıraktı. Kazanırken yanlışları da görmek lazım: 1- Galatasaray'ın teknik heyeti rakibi iyi analiz edememiş. 2- "Kendi oyunumu oynarım rakibe bakmam" felsefesi ile sürekli oynayamaz. 3- Tudor, bazen sistemden ziyade taktiklerin ve stratejilerin bir maçın kazanılmasında önemli olduğunu öğrenmeli. 4- Tudor'un kadro istikrarına bağlı kalıp, kazanan 11'de ısrar etmesine saygı duyuyorum ama rakipler, Galatasaray'ı ezberledi. Tudor, diğer oyuncuları hazırlamalı, oyun sıkıştığı an bir B planı üretmeli. Belhanda, Galatasaray'ın oyun aklı olacaksa sorumluluk duygusunu da geliştirmeli. Sadece top ayağındayken kalitesini sergilememeli, boş alanlara kaçıp, arkadaşlarının rahat pas yapmasını da sağlamalı. Çünkü Belhanda, bileklerini iyi kullanan, oyunun yönünü değiştiren, yıldız bir oyuncuydu. Rodrigues, farfara yapısıyla çok top kaybetti ama Feghouli girdikten sonra Galatasaray'ın önde etkili top tutmasını sağladı. Yani Feghouli artık ilk 11'de yer almalı. Beni en çok şaşırtan Maicon oldu. Evinde aslan kesilen Maicon, deplasmanlarda aynı ciddiyette olamıyor. Ciddi pozisyon hataları yaptı. Rakibi kontrol etme ve topu oyuna sokmada ciddi zaaflar yaşadı. Galatasaray bu sezon rakipten daha fazla topa sahip olduğu tüm maçları kazandı. Bursa da da aynı başarıyı gösterdi. NOT: Fırat Aydınus, beklediğimden iyi maç yönetti, baskı altında kalmadı. İyi yönetimiyle bu hafta hakemlerin namusunu kurtardı.
Galatasaraylı oyuncular Antalya'da unuttukları özellikleri yeniden kazanmış olarak mücadele etti. G.Saraylı oyuncuların, coşkulu, istekli, yüksek tempolu ve en önemlisi inatla önde yaptığı baskıyı izlerken inanın gözlerim yoruldu. 41 bin kişinin desteğiyle Kasımpaşa'yı sahasına hapseden Galatasaray'ın Gomis'in attığı gol dışında net 8 tane pozisyonu vardı. Bu pozisyonları durdursak ve "Sonuç ne oldu?" diye sorsak çoğu izleyen "Gol oldu" cevabını verirdi. Ancak Rodrigues-Tolga ikilisi, "Bir an önce golü atalım" telaşı yüzünden düşünmeden yaptıkları vuruşlarla karşı karşıya inanılmaz golleri harcadılar. Ayrıca Rodrigues ile Tolga Ciğerci top gelmeden önce çevre kontrolü yapmasını öğrenmeli.. Halk arasında, "Bu sıcağa kar dayanmaz" diye bir söz vardır. Ligin dengeli ve etkili takımlarından Kasımpaşa direnç göstermesine rağmen kalesinden top çıkarmakta zorlandı. Ndaiye, Fernando orta alanda çok top kazandı. Latovlevici sol tarafa denge ve akıl getirdi.. Rumen oyuncu nerede duracağını ve rakibi nasıl karşılayacağını biliyor, üstelik kazandığı topları kaybetmiyor. Etkili ortalar yapmasına taktığı maskenin engel olduğunu düşünüyorum. Mariano'yu izlerken büyük keyif aldım. Brezilyalı aklını ayaklarına taşıyor.. Galatasaray'ın sağdan yaptığı tüm etkili atakların mimarı Mariano oldu. Galatasaray'ın topu Belhanda ile daha çok buluşturması gerekir. Faslı yıldız kalitesini göstereceği alanlarda buluştuğu tüm topları hep etkili pasa dönüştürdü. Her maçta golle buluşan ve "Savaşçı" bir ruh sergileyen Gomis sadece gol atmıyor saha içinde Galatasaray'ın kalbi, hırsı, ateşleyicisi ve isyankarı oluyor. Gomis'in attığı gole bakalım; topu rakipten çalıyor, Belhanda'ya pas veriyor ardından ceza alanına depar atıp pozisyon alıyor, topla buluştuğunda acele etmeden rakibe mükemmel bir çalım atıp golü yapıyor.. İkinci yarıda Kasımpaşa tüm riskleri alıp Galatasaray'ın üzerine gitmeye çalıştı. Ancak takım savunmasını ve yardımlaşmayı mükemmel oynayan Galatasaraylı oyuncular rakibe pozisyon vermedi. Galatasaray bu seyirci ile göz okşayan coşkulu oyununu, evinde her zaman izlettirecektir.
Ludogorets ısrarla kalabalık savunma yapınca Başakşehir özellikle ilk yarı rakip kalede pozisyon üretemedi. Çünkü Elia-Visca ikilisi hızlarını çabukluklarını gösterecekleri boş alanları bulamadı. Elia'nın Cicinho ile girdiği ikili mücadeleleri kaybetmesi sinirlenmesine yol açtı. Visca- Elia ikilisi "Gel kanatları değişelim" diye de hiç düşünmedi. Kulübe de bu iki oyuncunun yer değişmesini sağlayacak hamleyi yapmadı. Elia'nın kafayı Cicinho'ya takıp savunmada Clichy'ye destek vermemesi sonucu Lukoki, Başakşehir'in solundan etkili ve tehlikeli bindirmeler yaptı. Adebayor'un yorgun görüntüsü ile teknik kalitesi yüksek Mossoro'nun etkisiz performansı Başakşehir'in rakibine karşı oyun anlamında üstünlük kurmasını engelledi. Kaleci Broun'un hediye ettiği topa Mossoro'nun vurmak yerine Adebayor'a pas vermeyi düşünmemesi maç içindeki dağınıklığının göstergesiydi. Başakşehir'in hücuma çıkarken kaptırdığı toplar sayesinde Bulgar ekibi ciddi pozisyonlar buldu. Emre Belözoğlu yine gecenin en göze çarpan oyuncusuydu. Emre savunma arkasına attığı milimetrik paslarla Adebayor, Mossoro, Elia ve Visca'yı gol yollarında buluşturmaya çalıştı. Yeri geldi Emre oyunun yönünü çok akıllıca değiştirdi, hücuma derinlik kazandırdı. Etkili ortalar yapan Emre golü arayan adam da oldu. Emre'nin Adebayor'un topuk pasına yaptığı deparda topun dibine girmesi mükemmeldi. Ama bu topun kaleci Broun'un sırtına çarpıp gol olmaması Emre adına şansızlıktı. Ludogorets, fizik olarak hiç düşmedi. Çok koştular, savunmaya takım halinde gelip adeta etten duvar ördüler. Karabük deplasmanı hariç tüm maçlarda "İstikrar" adına aynı kadroyla oynayan Başakşehir fizik olarak rakibi etkisiz hale getirecek mücadeleyi gösteremedi. Ayrıca Başakşehir, Mahmut'un sakinliğini, akılcılığını fazlasıyla hissetti.
Galatasaray üç maçta izlettirdiği yüksek tempodan ve coşkulu oyundan uzaktı. Antalya'nın sıcağı ve nemi, Galatasaraylı oyuncuları sanki uyuşturmuştu. Her zaman rakibe önde yapılan baskı yoktu. Gomis ve Rodrigues istekliydi. Gomis önde top tutuyor, Rodrigues ısrarla sahanın her yerine basıyor ve özelikle sağdan etkili hücumlar deniyordu. Ndiaye eğer orta alanda hücuma dönük yakaladığı topları doğru bölgeye pas olarak kullansaydı Galatasaray golü erken bulabilirdi. Tempo düşük olmasına rağmen Galatasaray'ın üç doğrusu vardı: 1- Antalyaspor ataklarını karşılarken takım halinde savunmada oldular. 2- Doğru pozisyon alırken, rakibin baskısı karşısında asla panik yapmıyorlar ve birbirlerine yardım ediyorlar. 3- Hücuma dikine paslarla çıkmaya sadık kalıyorlar ve topu şişirmiyorlar. Galatasaray Dergisi'nin Eylül sayısında Belhanda'ya, "Tudor'un senden beklentisi nedir?" diye sormuşlar. Belhanda şöyle cevaplamış: "Takımı oynatmamı, oyunu yönlendirmemi ve orta sahada top almamı istiyor. Ayrıca rakip alanda pozisyon yaratmak gibi bir görevim var..." Oyun içinde etkili görünmeyen o Belhanda kabına sığamayan Rodrigues'e, "Belhanda kalitesinde" bir top attı. Rodrigues, yaptığı kaliteli koşuya bir de kaliteli orta ekledi. Gomis de "Golcü topa böyle vurmalıdır" dercesine ayak içiyle mükemmel bir gol attı. Galatasaray'ın oyun aklı durumundaki Belhanda'nın daha fazla sorumluluk alması gerekiyor. Bu sorumluluğu Belhanda almayınca devreye Tudor girmeliydi. Çünkü son 20 dakikada Antalya risk alarak tüm hatlarıyla Galatasaray'ın üstüne geldi. Tudor, hamlelerde geç kaldı. Özellikle çok koşan Ndiaye'yi Selçuk ile değiştirmesi hataydı. Hırvat hoca, takımın şuursuzca geriye yaslandığını görmesine rağmen 'kenardan çıkın, topu önde tutun' gibi talimatlar yağdırmadı. Tudor'un rakip defansı etkisiz hale getirebilecek Feghouli'yi oyuna erken almaması da hataydı. Galatasaray ilk 3 maça oranla ilk kez topa sahip olma oranında rakibin gerisinde kaldı. Galatasaray'da bütün futbolcular sağ ayaklı. Tudor farklılık yaratabilecek takımdaki sol ayaklı oyuncuları da kullanmalı. Galatasaray yaşadığı puan kaybından ders çıkarmalı.
Arda Turan yaptığı bir açıklamada Galatasaray taraftarının kendisini istemediğini ifade etti. Siz Galatasaray camiasına yakın bir isimsiniz. Bu konudaki düşüncelerinizi bizimle paylaşır mısınız? Arda Turan'ın Milli Takım kampından televizyona bağlanıp kendisi ve Galatasaray ile ilgili yaptığı açıklamaları doğru bulmuyorum. Milli Takım, Ukranya'ya kaybederek Rusya şansını zora sokmuş durumda. Türkiye'de herkes öfkeli ve kızgın. Arda'nın yenilgiyi pas geçip, üzüntüleri görmemezlikten gelmesi ve kendisiyle ilgili kamptan açıklamalar yapması gereksiz bir davranıştır. Kafasının içinde sorunlar yumağı olduğunu gözlemlediğim Arda'nın bu tavrı, "Koyun can, kasap et derdinde" anlayışına benziyor. Eğer Arda izin almadan gecenin bir yarısı TV'ye bağlanıp bu açıklamaları yapmış ise daha büyük skandaldır. Milli Takım kampı yolgeçen hanı mı? Bu durum, kampta bir otoritenin olmadığını gösterir. Bu yazıdan sonra birileri çıkıp, "Benim haberim vardı" diye disiplinsizliğe kılıf uydurabilir. Evet; Galatasaray taraftarları hatta yöneticiler Arda'nın geri dönüşünün kurulan yeni takımda dengeleri bozabileceğini düşünüyor.. Herkes, "Takım mükemmel bir hava yakaladı. Nokta transferler yapıldı. Arda'nın dönüşü her şeyi allak bullak edebilir" diyor. Eğer sezon başı kamp döneminde Arda Galatasaray'a gelseydi kimse, "Arda havayı bozar" düşüncesinde olmazdı. Şimdi Galatasaray'da taşlar yerine oturdu. Arda gibi gövdeli ve etkili oyuncunun varlığı yeni oyuncuların yakaladığı uyumun ve ritmin ayarını bozabilir. Galatasaray sol kanat için transfer yapacak mı, yapmalı mı? Galatasaray'da başka hangi mevkiye transfer lazım sizce? Yönetimin Muslera'ya yedek olacak kaleci almayacağını ve İsmail Çipe'ye şans vermeyi düşündüklerini öğrendim. Galatasaray sadece ligde ve kupada oynayacağı için Tudor yönetime, "Linnes yeterli olur" raporunu vermiş. Yönetim de sezon sonu Juventus ile sözleşmesi bitecek Asamoah'ı daha az maliyetle Ocak ayında almayı planlıyor. Ancak Ganalı yıldız Juventus teknik heyetine ve yönetimine, "Beni bırakın Galatasaray'a gideyim" restini çekmiş. Eğer 8 Eylül'e kadar Juventus son anda karar değiştirir ve Galatasaray'a "Gelin Asamoah'ı alın" derse transfer gerçekleşecek. Ben Gomis'i yedekleyecek bir golcüye ihtiyaç olduğunu düşünüyorum. Çünkü Eren kulübede oturmayı kendine yakıştırmıyor ve sonradan oyuna girdiğinde verimli olmuyor. Eren ayrıca sık sakatlanıyor ve Tudor'un istediği "Önde pres" anlayışına karşılık veremiyor. Milli Takım, Hırvatistan karşısında nasıl oynamalı, ne yapmalı? Bu maçta şansımız ne kadar? Mircea Lucescu sahaya nasıl bir 11 çıkarmalı? Hırvatistan mücadelesinde şansımızı nasıl görüyorsunuz? Hırvatistan'la "Ya devam ya tamam" maçı oynayacağız. Hırvatlar'ın erteleme istememesi bizim için şans gibi görünüyor. Fransa'da krizin baş aktörleri Arda-Burak-Selçuk-Caner, Milli Takım otobüsünün arkasında oturarak şu mesajı verdiler: Kimmiş büyük gördünüz mü? Lucescu ayağına kadar gidip "Milli Takım'a dönmelisin" dediği Arda Turan başta olmak üzere Burak Yılmaz, Caner Erkin ve Selçuk İnan'a sorumluluk vermelidir. Savunmada Çağlar-Ömer Toprak ikilisi görev yapmalıdır. Milli Takım'ın oyun aklı da Oğuzhan olmalıdır. Benim ideal onbirim şöyle: Volkan- Kaan Ayhan, Ömer, Çağlar, Caner-Selçuk, Emre, Arda, Oğuzhan, Emre Mor-Burak...
Deveye "Neden boynun eğri?" diye sormuşlar. Devenin cevabı, "Nerem doğru ki!" olmuş.. Lucescu gibi taktik ustası bir hocanın, aynı futbol dilini konuşmayan, yetenekleri ve oyun aklı kısıtlı oyuncuları seçmesine şaşırdım. Hiç bilmiyorsan, Konya'da 2-2 biten maçın kadrosunu sahaya sürersin. Üstelik ilk maçın oyuncularının yüzde 99'unu kadroya çağırmışsın. Ayrıca ilk maçta Emre Mor Ukranya'yı hallaç pamuğu gibi atmıştı. Ukranya'nın pas trafiğini izleyen ve sadece topun peşinden koşan Milli Takım'ın hali 'Dolap beygiri'ne benziyordu. Luce'nin "Oynayan oyuncu" modeli anlayışıyla ve fizik gücüne dayalı oyunculardan kurduğu Milli Takım Ukranya karşısında pozisyona bile giremedi. Fransa'daki Terim'li Milli Takım dahil ben hiç bu kadar ruhsuz, ezik, üretmeyen, teslimiyetçi bir oyuncu grubu görmedim. Hadi hücuma gidemedik, savunma bile yapamadık. Top bize geçtiğinde Ukranya sahasında 10 kişiyle bizi karşıladı. Biz ise savunmada hep az adamla yakalandık ve pozisyon hatası yaptık. Tüm yük 37 yaşındaki Emre'nin üzerindeydi. Emre gibi güçlü oyun aklı olan bir oyuncu ancak çevresinde kazma oyuncularla değil kaliteli, pas yapabilen, alan değiştiren, duvar pasına cevap verebilen yaratıcı oyuncularla verimli olur. Ayrıca; Emre'ye "Milli Takım kadrosunu yaz" deselerdi asla Luce'nin onbiriyle sahaya çıkmazdı. Yazık; İzlanda'nın kaybettiği gecede bir puanı bile Luce'nin yanlış tercihleri yüzünden alamadık. Ben Luce'nin yerinde olsaydım maça Caner, Oğuzhan, Arda ve Emre Mor ile başlardım. Bir soru; Allah aşkına Mehmet Topal'da stoper oynama özelliği var da biz mi göremiyoruz? Bu Topal ne zaman stoper oynasa Milli Takım da Fenerbahçe de kaybediyor. Topal oynayacaksa Almanya'da stoper oynayan Çağlar ve Ömer Toprak'ı neden çağırıyorsun? Not: Lucescu dün maçtan sonra hakemlerin yanına koşup hatalı gollere itiraz etti. Eğer Fatih Terim olsaydı biri ofsayt, diğeri auttan çevrilen toptan yediğimiz iki gole, İngiltere ile oynadığımız özel maçtaki gibi anında 4. hakeme koşar itiraz ederdi.
Hafta başından itibaren 50 bin seyircinin geleceğinin haberlerinin yapılması Galatasaraylı oyuncular üzerinde ciddi baskı oluşturmuş. Tribünlerin müthiş desteği ve coşkusu Galatasaraylı futbolcuları, "Bir an önce golü atalım" düşüncesine soktu. Bu anlayış, akıllı oyunu devre dışı bıraktı, G.Saray'ı takım halinde telaşlı bir oyunun içine itti ve kontrolsüz bir güç oluştu. Sivas hep oyunun temposunu düşürmeye çalıştı. Ancak Galatasaraylı oyuncular doğru pozisyon almamalarına rağmen coşkulu oyundan geri adım atmadılar ve mesafe gözetmeden sürekli önde baskı yaptılar. Top Sivaslı oyunculara geçtiğinde Galatasaraylı oyuncular topu kazanmak için ikili, üçlü sıkıştırmalar yaptı. 50 bin taraftarın ırkçılığa karşı yüzlerindeki maskeyle. "Hepimiz Gomis'iz" diye haykırdığı gecede Fransız golcü heyecanlı olmasa ve dikkat edip ofsayta düşmese inanılmaz goller atacaktı. 11. dakikada Rodrigues'in kaleciden dönen şutunda topu Tolga gol yapsaydı Sivas'ın direnci düşecekti. Bir atasözü, "Bu sıcağa kar dayanmaz" der... Baskılı oyundan vazgeçmeyen Galatasaray gol için her türlü girişimi yapsa da tribünlerin beklentisi 41. dakikada gerçekleşti. Belhanda'nın kornerinden gelen kavisli topu önce Serdar Aziz kafayla aşırttı ardından da Gomis'in kafayla "Al da at" dercesine indirdiği topu "Nöbetçi golcü" Tolga ağlara yolladı. Galatasaray oyun temposunu ikinci yarının başında düşürünce, Sivasspor çok adamla gol girişiminde bulundu. Ancak Gomis'in sayılmayan golü ve ardından Belhanda'nın kaçırdığı gol sonrası Galatasaray, oyunun direksiyonunu yeniden ele alıp "İkinci golü mutlaka bulmalıyız" düşüncesiyle Sivasspor'u bunalttı. Geçen sezon bol bol eleştirdiğimiz Tolga Ciğerci, Tudor'un prensi, Galatasaray'ın da ciğeri olmaya devam etti... Tolga'nın serbest oynaması, gücüne ve koşu kalitesine özgürlük getirdiği gibi golcülüğünü de ön plana çıkardı. Tolga ikinci golde topa ayak içiyle mükemmel vururken, kaliteli bir koşuyla pozisyonu hazırlayan Linnes de yönetime, "Sol bek arıyorsunuz ama bana güvenin" mesajını yolladı. Üçte üç yapan yeni Galatasaray, direnci, presi, koşu kalitesi, tekniği ve hızlı futboluyla izleyenlere coşku ve keyif veriyor. Bu arada penaltıyı Selçuk'un Gomis'e bırakması anlamlı ve doğruydu.
Cevat Prekazi, "Topun da canı var" demişti. 89. dakikada kendi kazandırdığı frikikte topun başına Emre Belözoğlu geçti, gözleriyle kaleyi süzdü o müthiş sol ayağıyla köşeye yolladı. Sev-il la taraftarı, "Eyvah golü yedik" diye gözlerini kapattı ama canı olan top, gitti, dierğe çarptı ve Başakşehir'i Devler Ligi'nin dışında bıraktı. Abdullah Avcı ve Başakşehirli oyuncuları oynadıkları kişilikli, cesur ve özgüveni yüksek oyundan dolayı alkışlıyorum. Ayrıca Türkiye'ye yaşattıkları heyecandan dolayı da kutluyorum. Herkesin ayağına, yüreğine sağlık olsun.. Başakşehir ilk 45'te ve son 15 dakikada cesurdu, ayağa isabetli pas oynadı, Sevilla'ya geniş alan bırakmamaya çalıştı, rakip kaleye Visca'nın kanadından bindirmeler yaptı. Elia'nın attığı gol öncesi Adebayor'un Caiçara'nın önüne yuvarladığı pas ile Elia'nın yaptığı koşu, üst düzey takımların becerebileceği bir organizasyondu. Bu düzeydeki maçlarda tecrübe mutlaka gerekiyor. Escudero'nun kafayla attığı gol öncesi topu taşıyan Correa'ya, Caiçara'nın faul yapmaması, büyük hataydı. Bir oyuncu kartı bir amaç için görmeli. Ayrıca Escudero'nun kafa golünde iyi bir maç çıkaran kaleci Volkan arka direğe ellerini havaya kaldırarak gitseydi golü önleyebilirdi. Hatırlatayım: Taffarel UEFA finalinde Henry'nin kafa vuruşunu çıkarmıştı. Çok çalışan Adebayor orta alana top almaya gelip pas dağıtımı yaptığında Başakşehir pozisyonlar üretti. Son 15 dakikada Sevilla'nın yüreği ağzına getiren Başakşehir'de Emre, Visca, Adebayor ile oyuna sonradan giren Napoleoni'nin hırsının katkısı vardı. Yorulan Mossoro ve Mahmut biraz daha önce dışarı alınabilirdi. Bu Başakşehir takımı Avrupa Ligi'nde kesin ciddi fark yaratacak ve keyif verecektir.
Galatasaray Ujfalusi-Selçuk-Melo- Elmander'den oluşan muhteşem omurgasını yıllar sonra nihayet Maicon- Fernando-Ndiaye-Gomis'le yeniden oluşturdu. Fernando orta alanda Galatasaray'ın "Oyun kalbi ve şifresi" oldu. Brezilyalı yıldız, oyunu orta alanda radar gibi gözlemliyor, müthiş tecrübesi, yüksek tekniği, aklı, sakinliği ve etkili pas kullanmasıyla arkadaşlarını "Maestro" gibi yönetiyor. Galatasaraylı oyuncular rakip kaleye yerleşmeden önce topu Fernando'ya veriyorlar sonra pozisyon alıyorlar. Galatasaraylı oyuncuların en büyük özelliği istekli, arzulu ve coşkulu oynamaları. Başta Belhanda olmak üzere oyuncular pas trafiğine girdiklerinde hemen herkes boş alana kaçıyor ve top istiyor. Bu yer değişimi, rakip takımın pozisyon almasını engelliyor. Galatasaray'da kimse, "burnu havada" davranmıyor, her oyuncu mütevazı davranış sergilerken, herkes birbirine yardım ediyor ve top rakibe geçtiğinde yine herkes savunmaya yardım etmek için geriye çabuk dönmeye özen gösteriyor. Osmanlıspor'un gücü belki eskisi gibi değil ama Galatasaray'ın oyun ciddiyeti ve takım yardımlaşması üst düzeyde... Gomis'in ağları sarsan golüne imza atan Rodrigues iştahlı ve gönülden oynuyor. Sol taraf işlemediği için hücum kanadı olarak sağ tarafı kullanan Galatasaray'ı Rodrigues ataklara kaldırdı. Tudor'un serbest görev verdiği Tolga Ciğerci orta alana enerjik destek verirken kendisini aşan mükemmel bir gole imza attı. Ama gol sonrası Galatasaraylı oyuncularda 'Biz bu maçı kazandık' rehaveti oluşunca Osmanlıspor, Serdar Gürler ile morallendi ve Galatasaray'a önde baskı kurmaya başladı. Tudor oyuna müdahale etmeli ve öğrencilerine, "Topa basın, tempo yapmayın, mesafeleri uzatmayın" demeliydi. 15 dakikalık Osmanlı baskısında Galatasaray savunmasının başı bir hayli ağrıdı. Üçüncü gol gelmemiş olsaydı Galatasaray büyük sıkıntı yaşardı.
Sevilla'nın "Ezber pas" uygulamasına, Başakşehir karşılık veremedi. N'Zonzi ve özellikle Banega'nın akıl hocalığında Sevilla sadece topa hakim olmadı, alanları çok iyi kapatıp Türkiye'de "Hızlı hücum" konusunda etkili olan Başakşehir'e geniş alan da bırakmadı. Visca-Elia ikilisi, kanatlardan hızlı çıkamadı. Eğer 2.dakikada Elia'nın kaleci Rico'dan dönen şutunda Mossoro topa ayak içi vurup golü atabilseydi, Başakşehir alışagelmiş "Kompakt" oyun anlayışıyla Sevilla'yı kontrol altında tutabilirdi. İlk Brugge maçında hatalı iki gol yiyen Volkan'ın bence Escudero'nun çapraz vuruşunda yerden köşeye giden topu çelmesi gerekirdi. Banega'nın müthiş şutunu kurtaran Volkan, yediği golde doğru yer tutmadı, çünkü Escudero'nun şut atacağını düşünmüyordu. Ayağa pası ezbere oynayan, çabuk alan değiştiren, hücuma kanatlardan hızlı çıkan ve dar alanda etkili çalım atan özgüveni yüksek Sevilla'ya karşı üstünlük kurmak için önde baskı yapmanın yanında geriye de çabuk dönmek gerekiyordu. Başakşehirli oyuncular, ikinci yarıya coşkulu, istekli ve önde çok adamla baskı yaparak başladı. Emre, hırsını ve kazanma duygusunu arkadaşlarına yansıtınca, Sevilla yediği baskıyla telaşlandı. Visca'nın ve Adebayor'un harcadığı pozisyonların ardından Elia müthiş bir vuruşla Rico'yu avladı.. Başakşehir, Sevilla'ya karşı tek devrede uyguladığı baskıyı, coşkuyu ve isteği bence oyunun bütününe dengeli olarak yaymalı. Başakşehir zaten kağıt üzerinde favori olan Sevilla'ya elense de Avrupa'ya devam edecek. Zaman varken Abdullah hoca N'Zonzi tipi top çalan, oyunu yöneten, iyi pas kullanan bir oyuncu ile savunmada pozisyon almayı bilen bir oyuncuyu almalı.. Çünkü 3 maçtır Başakşehir aynı kadroyla mücadele ediyor. Belki kulübenin kalitesi ligi götürür ama Avrupa düellosunda kesin zaafiyet yaratır.
Yıldızlarla maç kazanırsın, takım olursan şampiyonluğu kazanırsın.. Galatasaray'ın yabancı transferleri izleyenlere gerçekten "Heyecan" veriyor.. Bu heyecanın önce sonuca sonra da keyfe dönüşmesi için Galatasaray'ın "Takım ruhu"nu yakalaması gerekir. Kayserispor önünde seyirci desteğini arkasına alan mücadele gücü ve kalitesi yüksek bir oyuncu grubu izledim. Zaten Tudor da kadroyu tamamen yeni oyuncular üzerine kurmuş ve bütün sorumluluğu onlara yüklemiş. Şu andaki Tudor'un yıldızlara yönelik oyun anlayışı, "Top sizde, bildiğinizi yapın" şeklinde. Çünkü Galatasaray'ın belli bir oyun sistemi yok. Oyuncular da zaten kalitelerine ve kafalarına göre takılıyor. Sezonu erken açan yeni Galatasaray'da oyuncuların keyif alması için acilen pas uyumunun yakalanması ve otomatik hale gelmesi gerekiyor. Bu arada Galatasaray'ın sahada bir oyun aklına ihtiyacı var. Bu sorumluluğu kağıt üzerinde Belhanda'nın alması gerekiyor. Faslı yıldızda bu güç var mı? Fazlasıyla var ama Belhanda biraz gamsız oynuyor. Attığı goldeki sakinliği, kalecinin üzerine gelişini süzmesi ve topa vuruş tekniği kalitesinin belgesiydi. Belhanda "Bana fazla yük bindirmeyin. Ben oyun içinde rahat olmak istiyorum. Baskıyı kaldıramam" zihniyetinde oynamak istiyor. Futbolda atan ile tutanın ne kadar önemli olduğunu gördük.. Galatasaray'ın yediği golde Muslera Kayserili Levent'e o kafa vuruşunu yaptırmamalı ve çıkıp topa müdahale etmeliydi. Macion da "Ben değil, sen hatalıydın" dedi. Gomis'in gol öncesi topu rakipten kurtarması ve ardından köşeye sert vurması dört dörtlüktü. Ayrıca Belhanda'nın golünde Gomis'in indirdiği topun şiddetini doğru ayarlaması alkışlanmalı.. Galatasaray'a Feghouli'nin hatta Asamoah'ın katılacağını düşünürsek zaten Tudor'a gerek kalmayacak. Çünkü oyuncu grubunun zekası, yeteneği ve kalitesi Tudor'un bilgisinin çok çok üzerinde olacak. Tudor öyle bir baskı altında ki maça yataktan kalkıp gelmiş gibiydi. Atletli hali tepki almış olacak ki, daha sonra G.Saray amblemli tişört giyerek hatasını örttü. TFF'de maç programını kim ayarlıyorsa işini adam gibi yapsın. Seyircisiz maçlar hafta sonuna, taraftarların akın ettiği karşılaşmalar hafta içine alınmasın!
Kılavuzu karga olanın başı dertten kurtulmazmış.. Brugge'ün Hırvat hocası İvan Leko'nun kılavuzu Tudor olunca Galatasaray yönetiminin "Anahtar teslimi" yapmadığı Abdullah Avcı'nın futbol aklı Başakşehir'e turu getirdi. Kısaca; Leko ile Tudor'un ortak aklı, Avcı'nın önünde diz çöktü. Kelin merhemi olsa kendi başın sürermiş... Galatasaray'a akıl üretemeyen Tudor'un vatandaşı Leko'ya verdiği akıl Brugge'ün Başakşehir önünde yerle bir olmasını sağladı. Maçı izlemeye gelen Cumhurbaşkanımız Sayın Recep Tayyip Erdoğan, Başakşehir'in zafer gecesinin golünü de beraberinde getirdi. Clichy'nin arka direğe kestiği topa doğru hamle yapan ve uçarak kafa vuran Adebayor mükemmel bir gol attı. 7'nci dakikadaki erken gol Başakşehir'in oyunu hemen ele geçirmesini sağladı. Koşu kalitesi ve mücadele gücü yüksek bir takım olan Brugge'e, Başakşehir geniş alan bırakmadı. Emre'nin müthiş futbol aklı, zekası ve tecrübesiyle yönettiği Başakşehir'de topla buluşan her oyuncu görerek paslaşmaya özen gösterdi. Başakşehirli oyuncular bloklar arasını fazla açmadan önde yaptıkları baskıyla Brugge oyuncularının çabuk paslaşmasını ve hızlı hücuma çıkmasını engelledi. İlk maçta kalitesine yakışmayan goller kaçıran Visca bu kez forvet arkası gibi oynayınca hem pozisyon zenginliği yaşadı hem de müthiş bir gole imza koydu. Bu gol öncesi Adebayor'un rakipten topu faul yapmadan çalması akıl doluydu. Brugge ikinci yarı Başakşehir'in ilk yarı önde yaptığı baskıyı uygulamaya çalıştı. Ancak Başakşehirli oyuncular bir kaza golü yememek için iyi bildikleri "Kompakt futbol" anlayışına büründüler. Brugge'lü oyuncular çok adamla hücum etmelerine rağmen Başakşehirli oyuncuların mükemmel uyguladığı alan savunması karşısında ağa takılan balık durumuna düştüler. Özellikle Brugge'ün ikinci yarı sürekli tempoyu arttırma isteğine Başakşehirli oyuncular hiç uymadı. Çünkü Belçika'daki ilk maçta Başakşehir art arda iki golü Brugge'nin hızlı ve tempolu oyun tuzağına düştüğü için yemişti. Devler Ligi'nde uzun yıllardır iki takımla olamıyoruz. Dilerim, Başakşehir'in Brugge zaferi özlemimizi giderir. Zafere imza atanların aklına, ayağına sağlık. Tebrikler...
Fatih Terim'in olaylı ayrılışı sonrası Milli Takım'da yaşanan gelişmeleri ayrıntılarıyla duyuran SABAH, son gelen Şenol Güneş hamlesinde Futbol Federasyonu Başkanı Yıldırım Demirören ile Beşiktaş Başkanı Fikret Orman arasında geçen diyalogları da Levent Tüzemen aracılığı ile açıklıyor. Demirören, Eylül ve Ekim aylarında oynanacak olan 4 kritik maçta takımın başına geçmesini istediği Beşiktaş Teknik Direktörü Şenol Güneş ile Anadolu Hisarı'nda bir araya gelip, "Hocam bu bir milli davadır. Biz size Beşiktaş'ı bırakın demiyoruz. İki işi birlikte götürebilirsiniz" diyerek teklifini sunmuştu. Milli dava için 4 maçı kabul edebileceğini belirten Güneş ise, "Beşiktaş ile sözleşmem var. Karar Başkan Fikret Orman'a aittir. Siz onunla görüşün" karşılığını verdi. Bunun üzerine Demirören yakın dostu Fikret Orman'a telefon açarak Güneş ile yaptığı konuşmayı aktardı ve hocayı almak istediğini belirtti. 'GÜNEŞ GİBİ BİRİNİ BULMALIYIM' Orman'ın cevabı ise şöyle oldu: "Güneş'i veririm ama bana 10 milyon lira verin ki ben de yerine, onun kalitesinde bir teknik adam getirebileyim. Aksi takdirde teklifinizi kabul edemem." Bu cevap sonrası Demirören, "Bu parayı veremem" deyince, Milli Takım için Şenol Güneş defteri kapandı. 'ŞENOL HOCA HARİKA BİR İNSANDIR' Yıldırım Demirören ile Fikret Orman arasında geçen telefon görüşmesinde Şenol Güneş'in ne kadar profesyonel bir teknik direktör olduğu da konuşuldu. Güneş'in özellikle futbolcu ilişkilerine çok önem verdiğini ve her şeyle yakından ilgilendiğini vurgulayan Orman, "Şenol hoca harika bir insandır. Ancak başarı için kılı kırk yarar. Şenol hocayla çalışmak öyle kolay değildir. Yemeğinden salatasına kadar her şeyi düşünür. Ayrıntılara çok önem verir, titiz bir insandır. Çünkü kendisi mükemmelliyetçidir. Futbolcularıyla da ilişkisi çok iyidir" dedi.
İgor Tudor göreve geldiğinde ilk soruyu soran sizdiniz. Tudor'un Östersunds performansını nasıl buldunuz? 30 Mayıs 2017'de GSİAD'ın iftar yemeğine katıldım. İftarda Başkan Dursun Özbek ve bazı yöneticiler vardı. Bana Tudor'dan memnun olmadıklarını aktardılar. Bir yönetici de "Lucescu'yla dirsek temasındayız, ikna etmeye çalışıyoruz" demişti. Başkan Özbek, hala Lucescu'yu getirmek için büyük çaba harcıyor ama İsviçre'de Lucescu'yla görüşen bir arkadaşım bana şu bilgiyi aktardı: Luce, 'Galatasaray beni ısrarla istiyor. Sürekli arıyorlar. Galatasaray benim için çok özel bir kulüp ama Galatasaray'a gelmek için o gün bugün değil... Çünkü Galatasaray'ın içi çok karışık... Benim bu ortamda görev yapmam zor' demiş birebir diyaloğunda. Tudor, öfkeli, ukala, kinci ve bilgisiz bir teknik adam... Geldiğinden beri hep kaliteli ayaklarla kavga etti. Kendisine sorun çıkartmayacak, sadece fizik güçle oynayacak oyuncuların yanında yer aldı. Bruma'yı Kasımpaşa maçında oyundan aldığında hatırlarsak tribünlerde seyirci yoktu. Galatasaray, Bursaspor'u farklı yendi, Tudor "İşte benim takımım" diye açıklama yaptı. Bir hafta sonra Galatasaray, Kasımpaşa'ya kaybetti, kendi bilgisizliğine ve hatalarına toz kondurmayıp yenilginin faturasını, "Beni sabote ettiler" diyerek faturayı başta Sneijder olmak üzere oyunculara çıkardı. Son basın toplantısında medyayla yaptığı tartışmalara bakarsak ne kadar öfkeli bir hoca olduğunu görürüz. Çünkü Tudor, "Ben hata yaptım" demiyor. Elenmenin karşılığında özür diledi ama 'hatalıyım' demedi. Başkan Özbek, Tudor için, "Çalışkan ve hırslı bir teknik adam" yorumunu yapıyor ama bilgili, taktik uzmanı, oyunu çok iyi okuyor gibi cümleler kuramıyor. Ve Lucescu'yu ikna etmek için her yolu deniyor. Tudor'la devam edeceği lafı tamamen suni bir açıklamadır. Florya'dan içeri Lucescu girsin, Başkan Özbek, Tudor'un elini bile sıkmaz. Zaten G.Saray, basın toplantısında "İstifama sevinirsiniz" diyen, ardından tercümesi yapılmayan, "Kan görmeye bayılırsınız" yorumunu yapan Tudor'la yola devam edemez, etmemelidir.
Alma Sneijder'in ahını, çıkar aheste aheste… Galatasaray'ın geçen sezon ligde gol atma problemi yoktu. Sorun, kolay gol yiyen savunmadaydı. Podolski-Bruma-Sneijder üçlüsü 33 gole imza atmış, 32 de asist yapmıştı. Yani bu üçlü toplamda 65 gole imza koymuşlardı. Poldi kendi gitti. Tudor'un 'Altımı oyuyorlar' dediği Bruma-Sneijder ikilisini yönetim gözünü kırpmadan yolladı. 10 numaralı forma da Belhanda'ya verildi. Faslı yıldızın Sneijder rolünü oynayamayacağını İsveç'teki maçta gördük. Belhanda, maç boyu sorumluluk almadı, ikili mücadelelere girmedi ve 'Ben Galatasaray'ın yeni yıldızı olacağım' güvenini taraftara bile vermedi… At sahibine göre kişnermiş.... Galatasaray'ın da Tudor'a göre nasıl kişnediğini gördük. Hırvat hoca, basın toplantısında şöyle demişti: "İlk maçı 4-0 kaybetsek bile turu atlayacağımıza eminim. Rövanş için oyuncularım inanılmaz motive oldu, taraftarlarımız fizik olarak çok daha iyi ve etkili bir takım görecekler." İsveç ekibi önünde mücadele gücü yüksek bir Galatasaray vardı ancak oyuncuların kaliteleri, yetenekleri, bireysel becerileri, goller üretmek için yetmedi. Bu kadar baskılı oynayan bir takımda Bruma- Sneijder ikilisi olsaydı, Galatasaray turu rahat geçerdi. Tudor'un prensi Belhanda, Galatasaray'ın coşkulu oynamasına ve etkili pozisyonlar bulmasına etken olamadı. Kenardan Linnes ve Carole ikilisi etkili ortalar yapamadığı için Maicon'un, doldurboşalt ortalarına tanık olduk. Peki ama golü kim atacaktı? Yüreğimizi ve karakterimizi ortaya koyacağız diyen Tudor'un Eren- Gomis ikilisini kafadan oynatacak yüreği yoktu. Galatasaray belki koşuyordu ama ne taktiği vardı ne de sistemi… Maalesef rakibin dengesini bozacak Eren Derdiyok hamlesini Tudor efendi, bir devreyi heba ettikten sonra düşünebildi. Dursun Özbek, tarihe iki şekilde geçecek. 1- UEFA'dan alınan 1 yıl Avrupa'ya gitmeme cezası. 2-Tromsö faciasından sonra Östersunds faciasını yaşayan başkan… Ama Galatasaray bu turu geçerdi… Medyanın ve benim özellikle Tudor ile ilgili yaptığım eleştirilere, maalesef Özbek kulak kabartmadı. Arkasında durduğu çapsız, bilgisiz, yeteneksiz ve kaprisli Turdor'a güvenmenin bedelini Galatasaray, Avrupa'dan bir köy takımına elenerek ödedi. Başkan Özbek'e ve çapsız Tudor'a sesleniyorum: İstifa da bir hizmettir.
Liseli başkanların kaderi midir? Rahmetli Özhan Canaydın döneminde yaşanan Tromsö faciasından sonra liseli başkan Dursun Özbek de Östersunds faciası yaşayacak gibi görünüyor... Tromsö köy takımıydı, Östersunds da köy takımı... Belhanda rövanşta kadroda olacak. Ancak Faslı yıldızın kalitesi Galatasaray'ın İstanbul'da bir sürpriz yapmasına yetecek mi? Çünkü teknik direktör İgor Tudor'un sahaya sürdüğü kadronun fiziksel gücü, Östersunds ile baş etmeye yetmez.. Yasin-Rodrigues-Sinan üçlüsüyle oluşan hücum hattı Galatasaray'ı rakip kaleye taşıyamadığı gibi 'büyük golcü' diye alınan Gomis'i pozisyona giremeden konu mankeni yaptı. Geçen sezon Galatasaray'a hücum zenginliği kazandıran ve öne taşıyan Bruma fazlasıyla aranacak. 80 dakika solda oynayan Rodrigues bir kez rakibini geçemediği gibi Bruma'nın da ayakkabısı bile olamaz. Galatasaray maç boyu kopuk kopuk oynadı. Oyuncular sahada acemiler mangası gibiydi. Çok pas hatası yapıldı, çok top kaptırıldı. Başkan Özbek ısrarla Sneijder'i göndermek istiyor... Galatasaray Sneijder gibi bir pas istasyonunu hücumda bulamadığı için gol pozisyonları yaratamadı. Hollandalı yıldız olsaydı oyuna akıl koyar, top saklar, kanatları işler hale getirir ve Gomis'i de tek pasla pozisyona sokardı. Belhanda asla bir Sneijder değil ama Hollandalı yıldız ile Faslı oyuncu birlikte oynarsa hücumda ciddi etkili olurlar. Tudor'un, Carole'de ısrar etmesini anlamıyorum. Galatasaray geçen sezonu dördüncü bitirdiyse bunda en büyük suç Carole'un bölgesinden yenilen gollerdir. Östersunds da ilk golü yine Carole'un bölgesinden buldu... Yönetim kendini kandırmasın. Üç pahalı transferle Galatasaray'da işler değişmez. Çünkü bu takımın hocası dahil kalitesi düşük. Tudor; Yasin'in, Sinan'ın ve Rodrigues'in etkisiz olduğunu görmesine rağmen bu üç oyuncuya 'yer değiştirin' talimatını bile veremedi. Üstelik Tudor, rakibin ikinci yarıda kompakt futbol tuzağına düştü. Futbolda 'kazanamıyorsan kaybetme' bir kuraldır. 800 bin Euro'luk çapsız Tudor'un aklı maalesef G.Saray'ın kaybetmemesine yetmedi.
Genç futbolcu ya da yaşlı futbolcu ayrımı yapmak büyük hata olur. Futbolcu, yaşından çok kaliteli ve yetenekli olmalıdır. Ayrıca transferler ihtiyaca göre yapılmalıdır. Galatasaray'ın son 6 yılda kazandığı şampiyonlukların en büyük nedeni, ciddi bir omurgaya sahip olmasıydı. Muslera- Ujfalusi-Selçuk-Melo-Elmander, Galatasaray iskeletinin omurgasıydı. Başkan Özbek transferde "Omurga" anlayışına göre hareket etmelidir. Forvete sadece Gomis'i almak yetmez. Eren Derdiyok'un sezonun büyük bölümünü kulübede geçirdiğini ve sık sakatlandığını düşünürsek, Gomis'in yanına yerli ya da yabancı bir golcü mutlaka daha alınmalıdır. Neden mi? G.Saray'ın Fatih Terim ve Hamza Hamzaoğlu ile yaşadığı son üç şampiyonlukta kadroda en az üç en fazla 5 santrfor vardı. Son üç şampiyonluğa göz atalım; 2011-12 sezonu: Elmander, Baros, Necati, Sercan, Mehmet Batdal…. 2012-13 sezonu: Umut, Burak, Baros, Elmander, Drogba.. 2014-15 sezonu (Başkan Özbek'in şampiyonluk yaşadığı sezon): Burak, Umut, Pandev… Sonuç; şampiyonluk yarışında Galatasaray'ın elinde en az 3 santrfor olmalıdır. ACERBİ-MAİCON'U BİRLİKTE ALIN Galatasaray savunmaya Brezilyalı Maicon ile İtalyan Acerbi ikilisinden birini almak istiyor. Tudor da ahkam kesip, "Sağ ayaklı stoper çok, sol ayaklı Acerbi" alınsın diyor. Çalıştırdığı kulüplerde hiç transfer yapmamış Tudor yönetime çok bilmiş gibi akıl veriyor! İmkan varsa Başkan Özbek, Maicon ile Acerbi'yi birlikte alsın. Tudor'un sağ ayaklı stoper olarak gündeme getirdiği ve toplamda Galatasaray'a 9.5 milyon Euro'ya mal olan Donk, Serdar Aziz ve Ahmet Çalık, tam bir fiyasko çıktı. Ujfalusi döneminin çok gerisinde kalan Semih dahil bu üç oyuncu, Galatasaray'a güç ve kalite katmaz. Ünal Aysal'ın ifadesiyle Dortmund'un "7 milyon verir geri alırız" dediği Koray da katkı getirmez. Maicon-Acerbi ikilisi, sadece savunmayı toplamaz duran toplarda "Gol silahı" olarak da hizmet verir. Falco-Stumpf, Song-Tomas, Popescu-Bülent, Ujfalusi-iyi bir Semih doğru örneklerdir. Kjaer-Skrtel, Marcelo-Tosic ikilileri nasıl fark yarattıysa Maicon-Acerbi ikilisi de bu farkı yaratır. SADECE MUSLERA İLE OLMAZ Galatasaray'ın olmazsa olmazı Melo tipi bir oyuncudur. Yılda 2 milyon Euro alan, 43 şutta 8 isabet yakalayan, 0 gol, 0 asist yapan, topla koşarken ayakları karışan "Topsuz koşucu" Tolga Ciğerci orta alana çözüm olmaz. Yönetim en azından Melo'ya telefon açıp, "Senin tipinde bir oyuncu var mı?" diye sormalıdır. Lionel Carole'e Avrupa'da çok kulüp talip olmuş ve en az 5 milyon Euro bonservis ücreti veriyorlarmış. Palavra! Galatasaray eğer bek alamıyorsa hem sağ bek hem de sol bek oynayan genç Martin Linnes'in kıymetini bilmelidir. İstikrar abidesi olmasına rağmen sadece Fernando Muslera'ya sırt dayamak da hata olur. Eray ve Cenk'in düşük performans gösterdiklerini düşünürsek, Muslera'ya iyi bir yedek kaleci de alınmalıdır.
İspanyol Yazar Juan E.Rodriguez Garrido, Atletico Madrid'de oynadığı dönemde Arda için, "Bayrampaşa'nın dahisi Arda Turan" adlı bir kitap yazdı. Türk futbolunun en büyük markası Arda için önemli saptamalarda bulundu. Kitabın, "İki önemli figür" başlıklı bölümünde Fatih Terim ile Simeone'nin Arda için ne kadar önemli olduğu anlatılıyordu. Bakın Garrido ne diyor: "Arda'nın keşfedilmesini, Türk Milli Takımı dahil olmak üzere, basamakları tırmanmasını, Arda'nın kaleyi daha çok denemesini, çok cesur biçimde gole gitmesini, bunu yaparken mücadele ve savunma özelliklerini de geliştirmesini sağlayan Fatih Terim'dir." Arda'nın Milli Takım'a kaptan olduktan sonraTerim ile yaşadığı 'gala gecesi' Konya'da İzlanda'yı 1-0 yenip Fransa biletinin alındığı maçtı. Bu zafer, Milli Takım ailesinin, Terim ve evlatlarının, kaptan Arda ve yol arkadaşlarının zaferiydi. Terim ile Arda arasına birileri nifak soktu.. Bunu Arda'ya yapılmış bir tuzak olarak görenler, sakın bu tuzakların içinde olmasınlar. Neden mi? Eğer tuzağı Terim kursaydı, Barcelona'da maç oynamadığı dönemde Arda'yı Milli Takım'a bile çağırmazdı. O gün Arda'ya sahip çıkan Terim değil miydi? Arda'nın akıl hocaları, goygoycuları ve yancıları bu krizin tohumlarını ekti. Yıllar önce de Galatasaraylı bir oyuncu, Terim'i eleştirirken, "UEFA Kupası'nı alan takımın sırrı oyuncuların hırsıydı. Başarı Terim'e endeksli değildi" demişti. Arda da "Sen büyüksün, sen kaptansın, sen Türkiye'nin en güçlü markasısın" söylemlerinin esiri olmuştur. Terim-Arda sürtüşmesinin temelinde, Arda'nın, "Sen büyük hoca olabilirsin. Ama ben de Barcelona'da oynayan ünlü bir oyuncuyum. Üstelik Milli Takım'ın kaptanıyım. Boynuz kulağı geçti hocam..." egosu yatmaktadır. Garrido'nun, "Bayrampaşa'nın dahisi Arda" adlı kitabını okursanız, Arda Turan'ın hızla nasıl bir "Ardaturanizmo"ya dönüştüğünü görürsünüz.
Ünlü İngiliz devlet adamı Churchill mutluluğu tarif ederken şöyle demiş: "Mutluluk öyle büyük bir servettir ki; bölüşüldükçe çoğalır.." Geçen yıllarda Milli Takım hep kulüp takımlarında kadroya giremeyen, huzuru arayan oyuncuların sığındığı güçlü bir liman olmuştu. Bu alışkanlıklar yerini, gerilime, kavgaya, sürtüşmeye ve egolara bıraktı. Şimdi huzuru kendi içinde bulamayan, mutlulukları paylaşamayan bir Milli Takım oluştu. Oysa Fransa biletini aldığımız dönemde, vazgeçmeyenlerin zaferine imza atanlar, "Yenildiğimizde değil vazgeçtiğimizde kaybederiz" diye düşünen oyuncular, "Ben büyüğüm" kavgasına girerek Milli Takım'a ciddi zarar verdiler.. Medyanın manşetine oturan Arda Turan olayının ardından deplasmanda Kosova ile oynamak psikolojik açıdan çok zordu. Kosova çok koşarak ve sert oynayarak Milli Takım'ı durdurmak istedi. Oğuzhan-Selçuk ikilisinin yönettiği ayağa pas ve hücum organizasyonunu sahaya iyi yansıttık. Kosova'nın sertliğinden ve baskısından teknik becerimizle sıyrıldık. Yediğimiz gol savunmadaki pozisyon hatasıydı. Golü atan uzun boylu Rrahmani ile Selçuk'un eşleşmesi skandaldı. Terim'in öncelikle savunma dörtlüsünü istikrarlı hale getirmesi gerekir. Grup maçlarından itibaren savunmanın sabitleri Topal ve kaleci Volkan Babacan'dı.. Topal'ın partneri kim olacak? Ömer Toprak mı, Ahmet Çalık mı, Semih mi, Çağlar Söğüncü mü? Bekler bu kadar sık değişmemeli. Çünkü Eylül ve Ekim'de oynayacağımız ve kesin 10 puan toplamamız gereken sert maçlarda uyumlu bir savunma kurgusuna ihtiyacımız olacak. Kosova maçında, Milli Takım'ın tedavi etme gücünden Ozan Tufan, Volkan Şen ve Hasan Ali faydalandı. Fenerbahçe'nin göndermeye çalıştığı bu üç oyuncu atılan üç gole imza atarken futbol olarak da göz doldurdu. Arda krizinin yaşandığı ortamda Kosova'yı farklı yenmek Milli Takım'a moral oldu. Milli Takım kadrosunda Cengiz Ünder, Yusuf Yazıcı, Emre Mor, Enes Ünal, Yunus Mallı, Hakan Çalhanoğlu gibi genç yetenekler var. Terim artık geriye bakmamalı ve geleceğin Milli Takım'ını bu genç oyuncuların yanına, "Kafamda Milli Takım'ı henüz bitirmedim" diyebilen tecrübeli isimleri katarak oluşturmalı. Arda krizinin yaşandığı ortamda Kosova'yı farklı yenmek Milli Takımımız için moral oldu
Kasaba minnet etmeyeceksin. Kendi göbeğini kendin keseceksin. Galatasaraylı futbolcular kupasız tamamladıkları bir sezonu 4. bitirerek sezonu erken açacaklar. Bu başarısızlıkta kim suçlu. Öncelikle yönetim. Kaliteli futbolcuları transfer etmediler, sakat ve yetenekleri kısıtlı oyunculara dünya parası verdiler ve yönetim olarak en büyük hatayı Tudor gibi oyun anlayışı kısıtlı, futbolcu ilişkileri zayıf bir hocayı göreve getirerek yaptılar. İkinci suçlu Tudor. Hırvat hoca Galatasaray'ın başına geçtiğinde kendini Conte sanıp burnu Kaf Dağı'nda, her şeyi ben bilirim havasında takımı yönetmeye çalıştı. Sinan Gümüş gibi bir yeteneği kazanmak yerine göndermek istedi. Sinan Gümüş attığı 2 golden sonra hiç sevinmedi. Tavrı öncelikle kendisini dışlayan Tudor'aydı. Çünkü gollerden sonra kulübeye gidip hocasına sarılmadı bile. Yönetime tepkiliydi çünkü herkes 1 milyonun üzerinde para alırken 500 bin Euro'luk ücretine zam yapılmamıştı. Yönetime iki önerim var: Bir Sinan'ı satmayın. İki gelecek için Tudor'a yatırım yapmayın.
Konyaspor, "Kompakt futbolun" dibine vurunca keyifsiz, pozisyonsuz bir kupa finali izledik. Başakşehirli oyuncular, maçı kazanma adına oyunu domine ederek ve kanatları kullanarak hep gol aradı. Aykut Kocaman'ın felsefesi: "Rakibi durdur. Visca-Cengiz ikilisine geniş alan bırakma. Başakşehir'in hücumda kaptıracağı topları kazan ve hızlı hücuma çıkıp golü bul" şeklindeydi. Konyalı oyuncuların "Derin Kompakt" oyunu, iki takım oyuncularının 30 metre içinde "Akraba" gibi oynamalarına neden oldu. Özellikle disiplin içinde metrekare hesabı yaparak ve önde baskı uygulayarak Başakşehir'e rahat pas yapacağı ve hızlı hücuma çıkacağı alanları hiç bırakmadılar. Bu anlayışla 2004'te Lizbon'da Yunanistan, 2016'da da Paris'te Portekiz, Avrupa Şampiyonu oldu. Kocaman'ın öğrencileri de bu kompakt futbol anlayışı ile Konyaspor'a kupa kazandırdı. Aykut Hoca'nın, "Önce durdur, sonra kontratakla vur" planı, 65'inci dakikada direğe takıldı. Ömer Ali'nin sıfıra taşıyıp kaleye şutladığı ve kaleci Volkan'ın elinden seken top, direğe çarptı. Başakşehir'de Adebayor güçlü fiziğine ve kaliteli tekniğine rağmen fark yaratacak etkili bir oyun ortaya koyamadı. Adebayor rakip savunma önünde duvar olamadığı gibi top da tutamayınca Başakşehir hücumda çoğalamadı. Uğur, baskıdan kurtulup kanattan az sayıda orta yapsa da Konya'nın kalabalık savunması Başakşehirli oyuncuların kafa vurmasına izin vermedi. Başakşehir'in en etkili atağında Mossoro'nun arka direğe yaptığı ortaya Mahmut, yüzündeki maske nedeniyle gol olabilecek kafa vuruşunu yapamadı. Konya'nın oyunu kilitleyen planı 90 dakika boyunca tuttu. Başakşehirli oyuncular başta Emre olmak üzere sürekli oyunun yönünü değiştirmeye çalışsalar bile kilidi açacak anahtar üretemeyince keyif vermeyen final uzatmalara gitti. 102. dakikada Cengiz'in kafa vuruşunu kaleci Serkan köşeden çıkardı. Aykut Kocaman kalitesi sınırlı kadrosuna rağmen uyguladığı akıllı, disiplinli ve sabırlı sistemiyle durdurduğu Başakşehir'i penaltılarla yendi ve Konya'ya kupayı kazandırdı. Konya'nın seçilmiş penaltıcıları vuruş öncesi topun başına nereye vuracaklarını ezberlemiş olarak geldi. UEFA Avrupa Ligi'ne gruplardan katılacak Konyaspor'u kutluyorum.
Galatasaray Başkanı Dursun Özbek, İgor Tudor ile yola devam etme kararını, Alanyaspor maçından sonra bir kez daha gözden geçirmeli. Çünkü Tudor, sabit fikirli ve "Dediğim dedik" bir insan. Sinan-Bruma ikilisinin oynaması, tamamen başkan Özbek'in Tudor'u sert uyarmasının eseridir. Eğer Tudor'un "Transferleri durdurma gücüm var" dediği gibi olsaydı Sneijder ve Bruma, kesin oynamaz, Sinan da kulübeye mahkum kalırdı. Tam 60 dakika Sneijder, Bruma ve Sinan üçlüsü, sahada şov yaptı. Galatasaray'ın Alanyaspor kalesinde yarattığı gol pozisyonlarının hazırlanmasında bu üçlünün imzası vardı. Podolski eğer Bruma'nın pas servislerinden gelen toplara etkili vursaydı Galatasaray ilk yarıda maçı bitirirdi. Bruma'nın ilk golde topu alışı, kontrol edişi, dönüşü ve vuruşu mükemmeldi. Sinan raket gibi sol ayağıyla iki güzel gol atarken özellikle ilk golde topu adeta iğne deliğinden geçirdi. İki gol atmış, güven kazanmış, iştahlı mücadele gücü yüksek bir oyun sergileyen Sinan'ı oyundan çıkarmak, Tudor'un affedilemeyecek hatasıydı. Çünkü Tudor, Galatasaray'da lider oyuncu istemiyor, sadece kendi liderliğini ön plana çıkarıyor. Sneijder-Sinan ikilisini çıkarmak, Tudor'un "patron benim" gösterisiydi. Sneijder'in ezbere attığı müthiş paslar Bruma, Sinan ve Podolski'yi hep pozisyona soktu. Soldan yaptığı etkili bindirmelerle göz dolduran Linnes, Carole'ün yerine oynasaydı, Galatasaray zirve yarışının içerisinde kalırdı. Rakibine pozisyon vermeden oynayan Galatasaray'ın, makine düzeninde işleyen sistemini, Tudor gereksiz Josue-Rodrigues hamlesiyle bozdu. Özellikle Josue, Sneijder'in rolünü üstlenemediği gibi hem çok top kaptırdı hem de ikili mücadeleleri kaybetti. Rodrigues sola geçip, Bruma sağa itilince, Galatasaray'ın hızlı kanat atakları zafiyet yaşadı. Yönetim, isterse 10 tane yeni transfer yapsın. Eğer Tudor gibi kompleksli, oyunu okuyamayan, futbol bilgisi yetersiz, futbolcu ilişkileri zayıf bir teknik adamla Galatasaray asla şampiyonluk yarışının içinde olamaz. Çünkü Tudor hem kindar hem de takıntılı. Not: Halil Umut Meler, umut vadediyormuş... Rodrigues'e bir metre önünde yapılan penaltıyı vermedi, ellerini saklayan Çalık'a çarpan topa penaltı verdi.
Galatasaray'ın Sportif Direktörü Cenk Ergün, kadroyu yenileme adına "Avrupa kazan, Cenk kepçe" şeklinde turluyor. Oyuncu arayışlarımaalesef bir futbol aklının denetiminde yapılmıyor. Ya menajerlerle görüşülüyor, ya da scout ekibinin önerdiği isimler masaya yatırılıyor. Başkan Dursun Özbek yönetimi, oyuncu transferleri konusunda dev hatalar yaptı. Bu hatalara bir göz atalım: Bundesliga'da sadece 3 maçta 90 dakika oynayan Tolga Ciğerci'ye 3 milyon Euro bonservis ödendi. Tolga, yıllığı 2 milyon Euro'ya oynuyor. Tolga'nın Galatasaray'da asisti ve golü yok. Futbol bilgisi ve yetenekleri kısıtlı olan sadece çok koşan Tolga'yı şimdi satsan, alan çıkmaz. Yönetim Olcan Adın ile Dany'yi "Tek taraflı fesih" kararıyla yolladı. Peki ne oldu? Galatasaray yönetimi iki oyuncuya 3.5 milyon Euro tazminat ödeyecek. Galatasaray'ın transfer sihirbazları, "Müzmin sakat" Serdar Aziz'e 4.5 milyon Euro verip, Bursa'dan aldı. Pozisyon bilgisi zayıf, topu oyuna isabetli sokamayan Ahmet Çalık'a devre arası 2.5 milyon Euro verildi. Serdar Aziz ve Ahmet Çalık'a ödenen paralar yerine en kötü Olcan ile Dany kalsaydı hem dönemlerini tamamlarlar hem de Galatasaray 3.5 milyon Euro tazminat ödemezdi. İş bilmeyenlerin hatası, Galatasaray'ın 10.5 milyon Euro zarar etmesine neden oldu. Bu arada bu paralara Serdar ile Ahmet'in aldığı ücretleri yazmadım. Bruma, Yasin ve Sinan Gümüş'ün olduğu takıma "Yıldız oyuncu" tavrıyla 3.5 milyon Euro'ya Rodrigues alındı. O Rodrigues, hep kulübeye mahkum kaldı. Türkiye'de hiçbir kulübün keşfedemediği Cavanda için Özbek yönetimi Trabzon'a 1.8 milyon Euro verdi. TT Arena'da Fenerbahçe maçı dahil birçok maçta yaptığı pozisyon hataları yüzünden Galatasaray'a ciddi puanlar kaybettiren 2. Lig topçusu Carole'e 1.8 milyon Euro ödendi. Güya; Carole için Avrupa'da 5 ile 7 milyon Euro veren kulüpler varmış. Acaba bu kulüpler uzay liginde mi oynuyor? Atalarımız "Büyük lokma ye, büyük laf etme" diye boşuna dememişler. Başkan Özbek verdiği iki sözün altında ezildi. Önce, "Galatasaray'ı Avrupa'ya götürmeyen başkan olmayacağım" dedi. Ama UEFA'dan gelen ceza nedeniyle Galatasaray, Avrupa'ya gidemedi. Başkan Özbek, "Beni darağacına götürseler Galatasaray'ın hisselerini satmam" iddiasında bulunmuştu. Ama 24 Mayıs'ta G.Saray'ın 2.3'lük hissesi 15.1 milyon liraya satıldı. Özbek'in yönetiminde yer alan Fatih İşbecer, "Galatasaray fakirleşirken, birileri zengin olmuş" söylemiyle camiadan ciddi tepkiler almış ve istifa etmişti. Acaba İşbecer şimdi yönetimde olsaydı ve Galatasaray'ın uğradığı zararları görseydi ne derdi? *** ARMA SÖNÜK KALDI Galatasaray'ın yeni sezonda giyeceği yeni formaları kim dizayn etti merak ediyorum! Özellikle parçalı formaya karar verenler asla Galatasaraylı olamaz... Ben bu kadar itici ve Galatasaray'ı yaşatmayan bir forma görmedim. Mağaza AŞ Genel Müdürü Ali Öğüdücü, parçalı formada armayı ön plana çıkardıklarını ısrarla vurgulayor. Doğru, bu formada bir arma ön plana çıkıyor. O arma da NIKE... Galatasaray'ın 4 yıldızlı arması sarının ve beyazın içinde sönük kalmış. Göğüs reklamındaki Nef de zar zor okunuyor... Ama kırmızının içinde sarı rengiyle NIKE fışkırıyor. Bu formayı piyasadan kaldırın. Alıştığımız ve Galatasaray'ı yaşatan Metin Oktay'ın da giydiği "Parçalı formalar"ı geliştirmek daha doğru tercih olur. *** TUDOR'LA NAL TOPLARLAR Galatasaray yönetimi transferleri İgor Tudor'un arkasına sığınarak yapmaya çalışıyor. Gönderilecek ve alınacak oyunculardan sonra olası başarısızlıkta "Tudor istedi gönderdik. Tudor istedi aldık" diyecekler... Hataların kılıfı, Tudor olacak. Tudor da kendini buğday ambarındaki tavuk gibi görüyor. Son basın toplantısında, alınacak oyuncularla ilgili son sözün kendisinde olduğunu vurgularken bakın nasıl iddialı konuştu: "İstemediğim bir oyuncu için hayır deme gücüne sahibim." Futboldan anlamayan insanlar bu sözleri duysa, inanın bana Tudor'un çok takımı şampiyon yaptığını, kupalar kaldırdığını zanneder. Oysa; çalıştığı kulüplerin yöneticileri ya da başkanı Tudor'a asla transfer yapma izni vermemiş. Yönetim Tudor'un arkasına saklanmayı bırakıp önce adam gibi bir hocayı Galatasaray'ın başına getirsin. Tudor; kibirli, küstah ve geçimsiz. Kafayı sadece koşu mesafelerine takan, oyun bilgisi yetersiz, oyuncularla ve yıldızlarla geçinemeyen kaprisli Tudor'la yeni sezona başlamak intihar olur. Florya'daki idmanlarda Tudor'un üzerine yürüyen oyuncular bile olur. Çünkü adamın altyapısı yok. İnsan ilişkileri zayıf. Bir futbol takımı, "Benim dediğimi yapacaksınız" egosuyla yönetilemez. Tudor; duygusallığı olmayan, oyuncunun sırtını sıvazlamayan, maç kaybedildiğinde "Beni sabote ediyorlar" diyecek kadar dar görüşlü bir teknik adam. Kaybedilen bir maçtan sonra bir kez bile "Ben hata yaptım" demeyen Tudor'la, Galatasaray yola devam ederse yeni sezonda da nal toplar.
Osmanlıspor gibi hücum hattı hızlı oyunculardan oluşan bir takıma karşı Galatasaray, doğru bir oyun modeli sergiledi. Bıçak sırtı gibi maçı Galatasaray kazanırken, bunda "kompakt futbol anlayışının" büyük payı vardı. Galatasaray, topu rakibe verirken kalabalık savunma anlayışı ile Osmanlıspor'un başta Ndiaye olmak üzere hızlı ve çabuk oyuncularına geniş alan bırakmadı. Semih-Ahmet Çalık ikilisi, defansta pozisyon hataları yapmalarına rağmen Linnes'in çabukluğu, Tolga Ciğerci'nin geriye yardıma gelmesi, bu savunma zaafının giderilmesini sağladı. Takım savunmasının hatalarında da yine kaleci Muslera, kurtarıcı rolüne soyundu. Sneijder gibi lider kimliği olan, oyun aklıyla Galatasaray'ı yöneten bir oyuncuyu kolay kolay gözden çıkaramazsınız. Antep'te galibiyeti getiren frikik golünü atan Sneijder'di. Hollandalı yıldız, Osmanlıspor'a karşı kazanılan üç puanın da ilk golünü mükemmel bir vuruşla attı. Yıldız oyuncular kaprislidir, zaman zaman arıza yapabilir ama teknik adamlar, yıldızları yönetme becerisine sahip olmalıdır. Mourinho, Conte ve Guardiola gibi marka teknik adamların ön plana çıkan en büyük özellikleri yıldız oyuncularla nasıl geçineceklerini bilmeleridir. Sinan Gümüş, Galatasaray'ın elindeki genç bir yıldız. Özel yaşamında aksaklıklar olsa dahi bu yeteneği kaybetmemek gerekir. Tudor, Sinan için "Satılsın" demiş. Bu fikre şiddetle karşıyım. Sinan'ın bir hatası varsa yüz yüze görüşülebilir ve eğitilebilir. Çok yetenekli olan Sinan'ın attığı gole bakarsak; önüne gelen Osmanlısporlu oyunculara çalımları bastı, sol ayağının içiyle mükemmel bir plase yaparak golü attı. Sinan'ı satmak, Galatasaray adına hata olur. Tolga Ciğerci, orta sahaya kattığı direnç ve mücadele gücüyle Osmanlıspor'un göbekten etkili hücum etmesini önledi. Tolga'nın zamansız kaymasını engellemek, Sinan Gümüş'ün temposunu artırmak, Bruma'ya pas vermesini öğretmek bir teknik adam görevidir. Ama İgor Tudor, kesip atarak hataları çözmeye çalışıyor. Eğitmiyor, öğretmiyor. Galatasaray, yeni sezon planlamasını ve kadro mühendisliğini Tudor'la yapmamalı. Çünkü burası Karabükspor değil, Galatasaray. Yıldızlar kaprislidir, zaman zaman arıza yapabilirler ama teknik adamlar, yıldızları yönetme becerisine sahip olmalıdır.
Galatasaray, bu kadar üstün oynayıp, bu kadar çok pozisyon bulduğu Gaziantep maçını eğer kazanmasaydı, herhalde başkan Dursun Özbek fenalık geçirirdi. Başta Bruma olmak üzere bu oyuncular Kasımpaşa maçından sonra soyunma odasında başkan Özbek'e nasıl 'kazanacaklarının' sözünü vermişler; anlamadım. İlk yarıda Bruma, Podolski'ye pası verseydi, şapkadan tavşan çıkar gibi ilk 11'de başlayan Sinan Gümüş topa vurmadan önce kaleye baksaydı, Galatasaray farklı bir skor elde edecekti. Bruma için yetenekli futbolcu diyoruz ama futbol aklını geliştirmesi gerekir, ayrıca egoistlikten kurtulup, paylaşımcı olmayı da bilmelidir. Podolski oyundan çıkarken İgor Tudor'a bence Bruma'yı, pas oyununa destek vermediği için şikayet ediyordu. Gerçi Alman panzeri fiziksel ve zihinsel olarak sahada etkisizdi, rakipleri ile didişmekten başka bir iş yapmadı. Eğer Tudor, oyunu okuyabilen bir hoca olsaydı, Poldi'yi daha erken alır, Eren'i sahaya sürerdi. Sinan Gümüş, bence menajerinin yaptığı yangın nedeniyle ilk 11'de kendine yer buldu. Ama fiziksel olarak hantaldı, ikili mücadelelerde ayakta kalamadı. Sakatlanması Tudor'un şansı oldu ve Rodrigues'i oyuna alma şansı oldu. O Rodrigues, sağ kanada çabukluk, hareketlilik ve hız getirdi. Tudor'un geldiği günden beri yaptığı en büyük yanlışlarından biri, iyi oyuncularını bir sonraki hafta takıma koymamasıydı. Josue'e de Tudor'un gazabına uğrayan oyunculardan... Kiralık yıldız orta sahaya tekniğiyle kalite kattı, araya attığı paslarla göz doldurdu ve ilk goldeki köşeye giden vuruşu mükemmeldi. Galatasaray kazanırken ikinci yarı Gaziantep'e inanılmaz pozisyonlar verdi. Son yıllarda hep kurtarıcı rolüne bürünen Muslera, Antep'te de başroldeydi. Galatasaray defansının yaptığı pozisyon hatalarını tek başına önledi ve art arda 4 kritik kurtarış yaptı. Semih'in artık ders alması gerekiyor. Çünkü oynadığı her maçta Galatasaray kafa golleri yemeye devam ediyor, Semih de golü atan rakibinin altında kalıyor. Tudor'un gazabına uğrayan Linnes, çabukluğuyla birçok Antep atağını engelledi. Carole'e verilen şanslar Linnes'e verilseydi, Galatasaray Fransız oyuncunun neden olduğu golleri yemezdi. Sneijder çalışkanlığı, istekli haliyle ön plana çıktı. Attığı frikik golü, eski günlerini hatırlattı.
Sorunun kendinde olduğunu anlamayan insanlar; çözümü başkalarının huzurunu bozmakta bulur.. Bu söz tam Tudor'a uyuyor.. Galatasaray'ın bir oyuncusu olsaydım hakemden kırmızı kartını ister ve Bruma'yı oyundan alan Tudor'a o kırmızı kartı, "Tudor sen evine git" diye gösterirdim... Maalesef, "Demir perde" ülkelerinde doğup büyüyen teknik adamlarda yıldız oyunculara karşı ciddi bir kompleks oluyor.. Tudor da kompleksli bir insan.. Zaten Tudor geldiği günden itibaren Galatasaray'ın en etkili silahı Bruma'yı yok etmek için elinden geleni yaptı. Önce Bruma'yı Rize'ye götürmedi. Fenerbahçe maçında Şener'in hücuma çıkmasını engelleyen Bruma'yı, "Ben karar verdim" diyerek anlamsızca oyundan aldı. Tudor gibi "Demir perde" kökenli kompleksi hocalar yıldız oyuncuların ön plana çıkmasını istemez. Bursa'da Galatasaray'ın farklı galibiyetinde Bruma ön plana çıkınca Tudor çıldırdı ve Kasımpaşa maçında çizgiye yakın oynamadığı "eften püften" bir gerekçeyle Bruma'yı 18'inci dakikada oyundan aldı.. Ve Bruma'nın çıkışı Galatasaray için Kasımpaşa maçında kırılma noktası oldu.. "Tudor'u yedirmem" diyen Galatasaray başkanı Dursun Özbek hadi şimdi Hırvat hocanın arkasında dursun da görelim. Bir teknik adam kendi çıkarlarını, egolarını Galatasaray gibi büyük bir takımın önüne koyabilir mi? Antalya bir gün önce kaybetmiş, Trabzonspor evinde yenilmiş Galatasaray kazandığında ciddi puan farkıyla Avrupa biletini cebine koyacak. Ama Tudor'un umrunda mı? Yönetimin istifaya çağrılması umurunda mı? Tudor denilen kompleksli adam Galatasaray'ı kendi öfkeleri ve egoları yüzünden yerle bir etti.. Kafa topu almayan, ters kademeye girmeyen, arkasına sürekli adam kaçıran ve çok kolay çalım yiyen Carole yine 2 golün baş sorumlusuydu. Kendini, Conte, Simeone gibi gören Tudor efendi iki golden sonra Linnes'i, Carole'ün yerine aldı.. Tolga dakika 9'da kart görmüştü ve riskli oynuyordu. Maçı okumayı bilmediği için Tolga'yı maalesef De Jong ya da Josue ile değiştirmeyi bile düşünmedi. Aklımdaki soru: Acaba Tudor "Verin paramı kovun beni" diye mi yapıyor? Çünkü Tudor gibi "Demir perde" kimlikli insanlar paracı olur.. Not: Sırtına "G.Saraylı" apoleti yapıştırılan Özgür Yankaya "Ben Galatasaraylı değilim" dercesine rezil bir maç yönetti. Utan MHK, utan Yankaya.. Igor Tudor çıldırdı ve 'eften püften' bir sebeple Bruma'yı 18. dakikada çıkardı. Bu maçın kırılma anıydı
Galatasaraylı futbolcuların kaybedilen derbiden sonra Bursaspor'u farklı yenmeleri abartılacak bir başarı değildir. Yıllardır Bursa'da Galatasaray maçı izledim. Ama hiç bu kadar kalitesiz, etkisiz, zihinsel ve fiziksel olarak tükenmiş bir Bursaspor takımına tanık olmadım. Galatasaray, Bruma ile bulduğu erken golden sonra, Bursasporlu oyuncuların "Hemen gole cevap verelim" direnci ve isteği yoktu. Geldiği günden bu yana her maça farklı kadrolarla çıkan Tudor, nihayet doğruları gördü. Neydi bu doğrular: 1- Galatasaray alışık olduğu 4-2-3-1 düzenine geri döndü. 2- Derbiyi kaybetmelerine rağmen iyi oynayan kadroyu, Semih dışında aynen sahaya sürdü. Futbolda kadro istikrarı başarının anahtarıdır. Oyuncular birbirleriyle oynama alışkanlığı kazandığı sürece daha az pas hatası yaparlar. Daha iyi organize olurlar ve pozisyon üretmekte zorlanmazlar. Ama her maça ayrı kadroyla çıkarsan futbolcuların ezberi bozulur, uyumu kaybolur. Tudor, ilk iki gole imza atan Bruma'yı gördükten sonra Fenerbahçe maçında oyundan çıkardığına herhalde pişman olmuştur. Bruma gibi dar alanda kolay çalım atabilen, içeri, dışarı dikine hızlanabilen, duvar pası yapabilen hızlı bir oyuncu... Eğer senin silahınsa sadece sakatlık durumunda oyundan çıkar... Bruma'nın özellikle Poldi ile hareket halindeyken yaptığı duvar pası sonrası attığı gol, kaliteliydi. Yasin, koşu kalitesiyle Tudor'un prensi gibi görünüyor. Ama oyun içinde züccaciye dükkanına giren fil gibi hareket ediyor. Pas vermesi gereken yerde şut atıyor, şutu denemesi gereken yerde pas atıyor. Yani Yasin, çok koşan ama final vuruşlarında standartı olmayan bir oyuncu. Galatasaray'ın oyun aklı Sneijder, kilo fazlalığından dolayı yeterli derecede verimli olamıyor. Sneijder çalım attıktan sonra topa yetişmek için ikinci hamlede ağır kalıyor. Takım Sneijder'i sırtlarsa sorun yok. Sonuçta Ahmet'in attığı kafa golünde yaptığı orta adrese teslimdi. Kritik haftalarda Sneijder'in elini taşın altına daha fazla sokması gerekiyor. Tudor gelir gelmez Hakan'a sırtını dönerek yanlış yaptı. Balta sakin, topu bilen ve iyi kullanan bir oyuncu. Bursalı oyuncuların önde yaptıkları baskıda dağılmadığı gibi hem savunmaya sakinlik getirdi hem de Muslera'yı rahatlattı. Çünkü Muslera, topu oyuna elle sokarken ya Selçuk'u ya da Hakan'ı tercih ediyor. Not: Tudor'un Selçuk-Tolga ikilisini çıkarıp, De Jong-Josue ikilisini sokması mantıklıydı.
Galatasaray "Kuş taşa çarptı" örneğini bir kez daha yaşadı ve 90 dakika tek kale oynadığı Fenerbahçe'ye pozisyon bile vermediği derbiyi kaybetti. Galatasaraylı oyuncuların kazanma istekleri, coşkuları ve mücadele güçleri tribünlerden bile alkış aldı... Fenerbahçe, derbiyi Avrupa maçlarındaki gibi geriye yaslanarak ve topu Galatasaray'a bırakarak oynadı. Lens'in bile sağbek pozisyonuna yardıma sık geldiğini söylersek Advocaat'ın planı, "Önce gol yemeyelim. Sonra çabuk çıkma imkanı bulursak golü atalım" düşüncesindeydi. Galatasaray ilk yarıda önce Yasin ardından da Sneijder ile net iki golü harcadı. Yasin'in pozisyonu belki gol vuruşu için çok net değildi ama Volkan'ın çeldiği topu Sneijder'in gol yapamaması kalitesine yakışmadı. Fenerbahçe ikinci yarı tamamen kalesine kapanıp hep hızlı hücum etme planını düşündü. Galatasaray'da Yasin etkisizdi. Sabri'nin ve Bruma'nın kanatlardan yaptığı bindirmelerden gelen ortalara hatta Sneijder ve Selçuk'un kornerlerine Fenerbahçe savunması top vurdurmadı. Derbide hoca farkı ortaya net çıktı. Nasıl mı? Advocaat, Aatif ve Van Persie'yi çıkartırken yerine Volkan ve Sow gibi sprinter oyuncuları alıp "Hızlı hücum" anlayışını tazeledi. Tudor bu kadar ortaya rağmen oyundan Bruma'yı çıkarıp Rodrigues'i aldı. Peki ortalara ve kornerlere kim kafa vuracak? Tudor, Bruma'dan önce Yasin'i çıkarıp Eren'i oyuna almalı, Podolski'yi kanada çekmeliydi. Peki her şey iyi giderken Tolga'yı çıkarıp Josue'yi almanın mantığı neydi? Bu tamamen Tudor'un futbol aklının yetersiz kalışıdır. Çünkü Tolga kenarlara yardıma geliyor, Lens ve Şener'e baskı yapıyor topu ya kazanıyor ya da kayarak topu taca yolluyordu. Tolga ile Josue aynı tip oyuncu mu? Madem Tolga çıkacaktı o zaman De Jong girmeliydi. Fenerbahçe maç boyu ısrarla hep Carole'ün kanadından hücum etmeyi planladı ve piyango golünü buldu. G.Saray yönetimi ve Tudor şimdi Carole'ü alsın başlarına taç etsin! Neden mi? Kadıköy'de Van Persie'ye golün ortasını yapan Şener'i kaçıran Carole... TT Arena'da Souza'nın attığı kafa golü öncesi Şener'i kaçıran ve orta yapmasına izin veren yine Carole. Sonuç; yönetimin hırsına aşk olduğu Tudor'la Galatasaray 4'üncü büyük maçı da gol atamadan kaybetti.
- Beşiktaş, Lyon deplasmanında çok dramatik şekilde maç kaybetti. Neler diyeceksiniz bunun için? Advocaat, Akhisar'a karşı oyuncu değişikliği yapmadığı için eleştirilmişti. Advocaat'ın gerekçesi şöyleydi: "Konsantrasyonumuz üst düzeydi. Rakip tüm riskleri almıştı. O dakikalarda değişiklik yapsaydık, bir anlamı olmayacaktı." Her şey iyi giderken, Lyon risk almışken, Şenol Hoca'nın Mitrovic'le başlattığı değişiklikler, Beşiktaş'ın oyun hafızasına ve takım uyumuna olumsuz etki etti. Mitrovic çıkıp, Necip girdikten sonra sol bek Tosic, stopere, Adriano da sol beke geçti. Bir anda Beşiktaş'ın oyun ezberi bozuldu. Oğuzhan çıkıp Tolgay Arslan girdiğinde dakika 74'ü gösteriyordu. Oğuzhan, önde top tutmak adına 16 dakika daha oyunda kalırdı. Zaten Tolgay Arslan ile Gökhan İnler oyuna konsantre olmadan girdi ve hiç katkı sağlamadı. Şenol Hoca sadece Talisca'yı çıkarıp Necip'i oyuna alabilirdi. - Fabri'nin hatası için yorumunuz nedir? İspanyol kalecinin bir akıl tutulması yaşadığını düşünüyorum. Maalesef kaleciye geri pas yasaklandığından bu yana ayaklarını iyi kullanan kaleciler, aşırı güven nedeniyle sonuca etki edecek büyük hatalar yapıyor. Bu hataları Cordoba, Mondragon, Muslera ve dünyanın en iyi kalecisi Neuer'de de gördük. Fabri, ligde bazen kafasına göre hatalı çıkışlar ve davranışlar yapıyor. Rakibin üzerine geldiğini görmesine rağmen Fabri'nin topa ilk hamlede vurmaması hataydı. Riskli çalım atarak rakipten kurtardığı topu sürmesi gereksizdi ve taca doğru sol ayağıyla dürtmemesi de çok şaşırtıcıydı. Atiba da keşke topu taca atmayı düşünseydi. - Lyon olayları bahane ederek İstanbul'daki maç seyircisiz oynansın lobisi başlattı ve UEFA'ya başvurdu... Ne öneriyorsunuz Beşiktaş yönetimine hatta TFF'ye? Lyon maçı masa başında kazanmak istiyor ve "İstanbul'da güvenlik yok" bahanesiyle rövanşı seyircisiz ortama taşımaya çalışıyor. Bunu daha önce Beşiktaş ile G.Saray yaşamış saha kapatma cezası almış ve Avrupa'da oynamak zorunda kalmıştı. TFF ve UEFA Yönetim Kurulu'na seçilen Servet Yardımcı maçın İstanbul'da seyircili oynanması konusunda ciddi çalışmalı.. Çünkü olaylar Beşiktaş'ı ilgilendiren seyirci grubundan çıkmadı. Diğer tribünlerden Lyon sorumludur. Tüm bu detayları, UEFA'ya doğru bir şekilde anlatmak gerekir. - Beşiktaş, Lyon'u eler mi? Maç 1-0 ya da 1-1 bitseydi, Beşiktaş kesin turu geçerdi... Çünkü Lyon risk almak zorunda kalacaktı. Şimdi Fransız ekibi, 2-1 önde geliyor ve risk alacak taraf Beşiktaş olacak. Lyon da rakibi bekleyip kontrayı kollayacak. Bence; Beşiktaş, ciddi bir sabır maçı oynayacak. Duran top silahı Talisca'yı besleyecek. Quaresma'nın oynayacağını düşünürsek, Beşiktaş'ın rövanşı kazanacak gücü olduğuna inanıyorum. Sadece Lyon'lu oyuncuların zamanı öldürme gibi davranışlarına öfkeyle karşılık vermemek gerekir. Ayrıca Fransız seyirciler tribüne girerken çok çok iyi aranmalı.
Nasrettin Hoca yaşasaydı İgor Tudor'a hocalığı konusunda, "Ya tutarsa" diye maya bile çalmazdı... Başkan Dursun Özbek futboldan biraz anlasaydı, Tudor Galatasaray'a hem hoca olmaz hem de bu kadar rahat at koşturamazdı. Futbolda başarının anahtarı kadro istikrarıdır. Maalesef; Rize deplasmanında işbaşı yapan Tudor'la Galatasaray 7'nci maçı Başakşehir dahil hiçbir karşılaşmaya aynı kadroyla çıkmadı. Beşiktaş, Fenerbahçe ve Trabzonspor'un savunmasını ezbere sayarım. Muslera hangi maçta hangi savunma oyuncularıyla oynayacağını bilmiyor. Bu kadar sık değişen savunmanın aklı da uyumu da olmaz. Visca-Cengiz-Mossoro gibi hızlı oyunculara önlem almamak Tudor adına intihardı. Bu üçlünün dağıttığı G.Saray savunmasını Adebayor attığı kolay gollerle yerle bir etti. Chedjou-Semih-Ahmet Çalık'ın oyun zekaları bir Adebayor'u durdurmaya yetmedi. Kendini dev aynasında gören ve "Herşeyi ben bilirim" edasında olan Tudor hadi Sneijder'i kilosundan dolayı oynatmadı. Peki; formda bir Podolski'nin kulübede oturmasının ne anlamı vardı? Galatasaray hezimete uğradığı maçta tek isabetli şut bile atamadı. Ve Galatasaraylı Abdullah Avcı bilgisi, kalitesi, sistemi, oyuncu tercihleri ve güçlü karakteriyle kendisini yıllardır Galatasaray'a layık görmeyenlere bir kez daha teknik adamlık dersi verdi. Galatasaray'da çok bilenler (!) yakındaki cevheri göremedikleri için Tudorlar'a teslim olmaya devam ediyor. Galatasaray Başkanı Dursun Özbek'i uyarıyorum: Bu kadar hoca değiştirdin başarılı olamadın. Eğer Fenerbahçe maçına Tudor ile çıkarsan ve kaybedersen tribünlere hakim olamazsın ve o koltukta oturamazsın. Çünkü bu Tudor hayalperest ve maceracı bir teknik direktör. Oyunu okuyamıyor. Oyuncu tercihlerini doğru yapamıyor. Galatasaray'ı "lego" gibi görüyor. Üstelik bu İgor Tudor vatandaşı Slaven Bilic gibi yıldız oyunculara takıntılı ve kompleksli.. Yani yıldızlarla geçinemiyor. Biyat kültürüyle hareket ediyor. Galatasaray için 23 Nisan'da oynayacağı derbi sezonun finali olacaktır. Sneijder'in kalitesi, bilgisi, kariyeri ve kazandığı başarılar kendini "Büyük hoca" gibi gören Tudor'un çok önündedir. Ben olsam G.Saray'ı Ayhan Akman'a emanet eder oyun aklını Wesley Sneijder'e takımı toparlamayı da Selçuk İnan'a bırakırım.. Avcı bilgisi, kalitesi, sistemi ve güçlü karakteriyle kendisini yıllardır G.Saray'a layık görmeyenlere bir kez daha teknik adamlık dersi verdi.
Milli maçlar arası Galatasaraylı oyunculara yaramış. Igor Tudor, isme göre değil performansa dayalı bir takım sahaya çıkardı ve karşılığını aldı. İlk dakikadan itibaren Adanaspor karşısında coşkulu, istekli, mücadele gücü ve koşu kalitesi yüksek bir Galatasaray izledik. Üçlü defansın bu coşkuya rağmen zaman zaman aksadığını da gördük. Özellikle ilk yarıda Adanaspor'un hücuma çıkaracağı ve defans arkasına koşu yapabileceği çabuk oyuncuları olsaydı, Galatasaray kalesinde pozisyon da görebilirdi ama Josue-Selçuk ve Podolski'nin istekli oyunu Galatasaray'ı öne taşıdı. Özellikle forma bulduğu her maçta iyi oynamasına rağmen kulübede oturmayı hak etmeyen Linnes, sol kanattan Galatasaray adına etkili bindirmeler yaptı. Tudor'un, Carole iyileşse bile Linnes'e haksızlık yapmaması ve oynatması gerekiyor. Yasin ve Rodrigues'in ilk yarıdaki performansları saman alevi gibiydi. İki oyuncunun yer değiştirmeden bir 45 dakika oynamaya çalışmaları Adana defansı tarafından kolay marke edildi. Geniş alan oyuncusu Rodrigues'in Cavanda'dan sıkışık alana top istemesi hataydı. İkinci yarı Rodrigues, bu ısrarından vazgeçip, kendisini boş alana atınca önce mükemmel bir gole imza attı, sonra da oyununun kalitesini artırdı. Yasin, 5 kilit pası rakibe attı ama Linnes'in kazandırdığı penaltıda topukla verdiği pas akıllıcaydı. Tudor'un heyecanına ve coşkusuna saygı duyuyorum ancak oyunculara kenardan müdahale etmeyi de öğrenmeli. Özellikle ilk yarı Rodrigues-Yasin ikilisinin kanat değiştirmeleri yapmamasına müdahale etmemesi büyük hataydı.Tudor'la birlikte performansı yükselen Selçuk, iki kaliteli penaltı golü atarken, sahanın her yerine bastı. Tudor'un sarı kart sınırındaki Selçuk'u çıkarması doğru bir hamleydi. Podolski'nin golünden sonra gözüm kulübeye takıldı. Oynamayan oyuncular oynayanlara önce saygı duymalı. Golden sonraki kulübenin hali dostlar sevinirken görsün geçiştirmesiydi. Hakem Yaşar Kemal Uğurlu'yu geçen yıl çok ağır eleştirdim ama haftalardır izliyorum, maç içinde çok 'cool' takılıyor. Oyunu kesmiyor, ikili mücadelelere kurallar ölçüsünde izin veriyor. Belli ki Uğurlu, hakemliğini geliştirmeye kendini adamış. İyi maç yönetti. Igor Tudor'un Carole iyileşse bile Linnes'e haksızlık yapmaması ve oynatması gerekiyor.
Fatih Terim'in takım savunmasına katkı sağlayacak enerjik ve mücadeleci oyuncuları tercih etmesi, Finlandiya maçını kazanmamızı sağladı. İki devrelik oyunda iki farklı oyun anlayışıyla doğru oynadık. İlk 13 dakika içinde Cenk Tosun ile erken iki gol bulduk. Bu gollerin perde arkasında Milli Takım'ın Finlandiya'ya önde yaptığı baskının ve hücuma çabuk çıkmasının büyük etkisi vardı. İlk yarı topa hakim olduk, yerden ayağa isabetli pas yaptık. İsmail-Gökhan ikilisini kanatlardan etkili hücuma çıkardık. Cenk'in attığı ilk golde İsmail'in etkili ortasının yanı sıra Olcay'ın topu arka direğe sektirmesi de akıllıcaydı. İzlanda ve Hırvatistan'ın zor yendiği Finlandiya'nın en belirgin özelliği, savunmada mükemmel organize olmalarıydı. Cenk'in kafayla attığı gol, yine milli maçlardaki en iyi gol seçilecektir. İkinci yarı rakibin önde çok adamla yaptığı baskıyı atlatmak için 'kompakt' görüntü içinde akıllı bir takım savunması sergiledik. Finliler'e geniş alan bırakmadık ve yan ortalarda ceza alanı içinde kalabalık olup hata yapmadık. Mehmet Topal-Ömer ikilisi uyumluydu ve savunmada doğru pozisyon aldıkları gibi riske girmediler. Yunus Mallı, Volkan, Olcay ve Arda sık sık geriye gelip takım savunmamıza destek verdi. Fatih Hoca'nın Okay, Emre Mor, Enes değişikliklerinin zamanlaması doğruydu ve bu ikili, Milli Takım'a direnç ile hücum zenginliği getirdi. Emre'nin çabukluğu, Fin savunmasının ayarını bozdu. Uzatma dakikalarında skoru çoğaltacak pozisyonları bulduk ve son vuruşları yapamadık. Emre Mor çabuk ve dar alanda etkili çalım atabilen, keyif veren, tribünleri coşturan bir oyuncu. Emre top ayağındayken hep bireysel düşünmemeli, paylaşımcı olmayı da akıl etmeli. Eğer Emre, daha fazla pas oyununa destek verirse hem kendi futbolu büyür hem de Milli Takım ciddi gol pozisyonları üretir. Arda Turan çok etkili görünmemesine ve zaman zaman pas hataları yapmasına rağmen sakin kaldı ve bir lider gibi oynayıp arkadaşlarını yönetti. Tudor'la performansı yükselen Selçuk İnan da pozisyon hatası yapmadı.
Hırvat hocanın B planının olmaması Galatasaray'ı aciz bıraktı. Tudor'un kadro tercihlerinde "Ben seçerim, ben uygularım" tavrı Trabzon'da iflas etti. Her maça ayrı savunma ve ayrı takım ile çıkmak asla istikrarlı bir kadro yaratmaz. Otobüsten indirdiğin Cavanda'yı stoper oynatırsan çuvallarsın. Tudor maalesef G.Saray'ı hocalığının başlangıcında bir laboratuvar gibi kullanıyor. Trabzonspor'un oyunun hemen başında koyduğu pres, coşku ve istek G.Saray'ın 3-4-3 oynayamayacağını gösterdi. Trabzonsporlu oyuncular çabuk alan daraltıp ilk toplara bastıkları gibi G.Saray'ın hızlı ve çabuk ayağa pas yapmasına izin vermedi. Tudor'un B planının olmaması, alışılmış dörtlü savunmaya dönmemesi G.Saray'ı aciz bıraktı. Hele hele uygulanan ofsayt taktiğinde N'Doye ve Castillo, Cavanda- Semih-Carole üçlüsünün arkasına dikkatli gitseler, ofsayta düşmeseler fark çok daha büyürdü. Tesadüf müdür bilemem ama Antalyaspor ve Gençlerbirliği maçlarını Galatasaraylı oyuncular Tudor tribünde otururken kazandı. Belki de bu iki maçta başta Selçuk İnan olmak üzere oyuncular sorumluluk aldı. Tudor oyuna kenardan da müdahale edemiyor. Bilic'te gözlemlediğimiz tiyatrovari hareketleri Tudor'da da görüyoruz. Özellikle eylemleri ile söylemleri arasında çarpıklıklar var. Formda Josue'yi kenarda tutup, formsuz Sneijder ile oyuna başlamak teslimiyetçi bir tavırdı. Eğer adaleti doğru dağıtmazsan futbolcu da sana inanmaz. Bruma'nın etkisizliği ve isteksizliği belki de vatandaşı Josue'nin oynamamasıydı. G.Saray'ın yediği gollerin çoğu Carole'ün bölgesinden geldi. Yusuf'un golü öncesi Carole'ün 1 metreye pas verememesi pozisyonun başlangıcı oldu. Carole'de G.Saray neden ısrar ediyor anlamıyorum. Her maç G.Saray'ın kurtarıcısı olan Muslera ilk golde bence hatalıydı. Üstüne gelen topu çelmeliydi. Podolski çok etkisizdi. Josue ve Rodrigues G.Birliği maçının yıldızlarıydı. Bu iki oyuncu geç de olsa oyuna girdikten sonra G.Saray'ın etkili olmasını sağladı. Bu iki oyuncuyu kafadan tercih etmemenin ne kadar hatalı bir karar olduğunu dilerim sabit fikirli Tudor da anlamıştır.
İki takımın taşıdığı pankartta şöyle yazıyordu: "Öfkeyle değil, saygıyla güzeldir futbol.." Bu anlamlı pankarta ben de, "Futbolu akıllı oyuncularla oynamak güzeldir. Şımarık, laubali, disiplinsiz ve oyun zekası kısıtlı oyunculara yer olmamalıdır" ilavesini yapıyorum. Hakemlerin eleştirildiği ortamda, Fırat Aydınus, müthiş güzel maçlar yönetiyor. Hakem Aydınus, verdiği üç penaltıda haklıydı. İgor Tudor'un yerinde olsam Florya'da Chedjou-Tolga ikilisini çağırır ve "Neden elle oynayıp iki penaltı yaptırdınız. Bir bildiğiniz varsa ben de öğreneyim" diye sorarım. Böyle aptalca ve kör gözüne parmak sokar gibi penaltı yapılır mı? Yönetim ya da teknik heyet Chedjou-Tolga gibi oyuncuları disipline etmek istiyorsa bir ceza modeli geliştirmeli. Özellikle Tolga, yaptığı penaltıya kadar koşu kalitesiyle ön plana çıkıp basit oynayarak göz doldurdu. Kaptan Selçuk İnan, attığı muhteşem frikik golüyle sadece Galatasaray'ı zafere taşımadı, akılsızca iki penaltı yapan arkadaşlarını da kurtardı. Selçuk pas hatası yapıyor diye eleştiriliyor. Ama Tudor'un ağır idmanlarında adale zorlanması yaşamıyor... Neden mi? Çünkü iyi çalışıyor, kendisine bakıyor ve öğlen uykularına önem veriyor. Tudor'un yeni sistemi, doğru uygulanır ve oyuncular riskli pası düşünmez ise Galatasaray rakip kalede ciddi pozisyonlar üretir. Bu sistemin işlemesi için sadece oyuncuların çok koşması yetmez, sahaya çıkacak kadronun istikrarlı olması gerekir. Antalya ile G.Birliği maçlarının kadroları arasında ciddi farklar var. 3-4- 3'lü sistemin üç zafer anahtarı var: 1-Kadro istikrarı... 2-Oyuncuların oynama alışkanlığını kazanması. 3-Özellikle savunma oyuncularının sık sık değişmemesi… Bu sistemde en etkili isim güçlüyse Sneijder olur ve kanatlardan bindirecek Bruma, Rodrigues ve Yasin gibi oyuncuları rahat pozisyona sokar. Zaten Tudor, eğer yorulan Josue'yi 10 dakika erken çıkarıp Sneijder'i oyuna alsaydı G.Saray maçı koparırdı.. Özellikle Snejder'in "Al maçı bitir" dercesine servise sunduğu iki adrese pası, maalesef müthiş bir gol atan Podolski değerlendiremedi. Elazığ kupa deplasmanında Carole sol stoper oynamış ve kademeye başarılı girdiği gibi geriden topu oyuna derinlemesine etkili sokmuştu. Carole dün sol stoperde yine başarılı oldu. Selçuk İnan, attığı muhteşem frikikle sadece Galatasaray'ı zafere taşımadı. Akılsızca iki penaltı yapan arkadaşlarını da kurtardı.
Galatasaray, Antalya'da yönetimin, futbolcuların ve teknik heyetin kaderini belirleyecek müthiş bir maç kazandı. Ve bu zaferi, sarı-kırmızılı oyuncular, 10 kişi kalmalarına rağmen elde etti. Maçın başından itibaren başta Bruma ve Josue olmak üzere Chedjou hariç tüm oyuncular, 3 puan almak için coşkulu ve mücadele gücü yüksek bir oyun ortaya koydu. Galatasaray'ın en iyileri maç boyu pozisyon arayan, bazen Sneijder gibi oynayan, boş koşular yaparak arkadaşlarıyla pas alışverişine giren Bruma'ydı. Josue, iki gole asist yaparken, Sneijder'in formsuz olduğu dönemde yöneticilere ve teknik heyete adeta 'Beni gördünüz mü?' mesajı gönderdi. Galatasaray'ın bu zaferine rağmen Tudor'u ve Chedjou'yu eleştiriyorum. Büyük bir takımın teknik direktörü, hakem kararı yanlış da olsa bu kadar ağır öfkelenmemeli ve kendini attırmamalıdır. Çünkü Tudor, hırslı ve kulübeden oyuncularına enerji veren bir teknik adam. Galatasaraylı futbolcular, Tudor'un yokluğunda zaman zaman bocaladılar. Ayrıca Carole'ün sakatlandıktan sonra sağlık heyeti tarafından ısrarla sahada tutulması ciddi bir hataydı. Hemen oyuna Linnes girmeliydi. Başı sarılı Carole, oyuna konsantre olamadığı için Galatasaray ikinci golü soldan yedi. Laubali Chedjou'nun G.Saray'ın stoperi olamayacağını dilerim Tudor görmüştür. 3-5-2, 4-4-2 tabu değildir. Tudor'un 2-0'dan sonra dörtlü savunmaya ve kompakt oyuna geçmemesi bir fanteziydi. Çünkü Chedjou gibi ağır ve temposuz bir oyuncuyla üçlü defans oynanamaz. İlk kez sol stoper oynayan Ahmet ise yerini yadırgadı. İlk toplara basamadığı anlarda rakibine faul yaptı. Topu oyuna sokmakta zorlandı. Galatasaray'ın baskı yediği anlarda takım defansının paniğe girmesine rağmen kaleci Muslera, soğukkanlı bir duruş sergileyerek Antalya'nın gol olabilecek kritik pozisyonlarını engelledi. Eren golcülüğünü hatırlarken sadece iki mükemmel gole imza atmadı. Hem kurtarıcı oldu hem de Galatasaray'ın zirveyi takip etmesini sağladı. Hakem Ali Palabıyık beni şaşırtmaya devam ediyor. FIFA kokartı takıncaya kadar mükemmel bir hakemlik yapıyordu. Kokartı taktıktan sonra cesaretini kaybettiği gibi sistemin fikirlerine göre düdük çalmaya başladı. Palabıyık bu anlayışla bir Cüneyt Çakır gibi Avrupa'da asla yükselemez.
Bu sezon hakemler G.Saray'a ve Fenerbahçe'ye resmen operasyon yaptı. G.Saray tek pozisyon bile vermediği derbide Beşiktaş'a kaybetti. Talisca'nın "Kuş taşa çarptı" örneği attığı golde topun Bruma'nın sırtına çarpıp ağlara gitmesi Beşiktaş'ı zirvede Başakşehir ile birlikte bıraktı. Hakem Bülent Yıldırım derbinin şifresi oldu. Atınç'ın Yasin'e yaptığı penaltıyı verdi sonra yardımcısı Ekrem Kan'ın uyarısıyla iptal etti. Atınç'ın Yasin'i eliyle itmesini ve ayağına basmasını biz tribünden gördük Bülent Yıldırım gördü, verdi ve iptal etti. Aynı Bülent Yıldırım 1 metre önünde Talisca'nın Selçuk'un tendonuna bastığını gördü. Kartın rengi kırmızıydı. Yıldırım sırf kırmızı kart göstermesin diye yardımcısına "Ne diyorsun?" diyerek sarı çıkardı. Eğer Talisca atılsaydı gol olur muydu? Kamuda görev yapan Bülent Yıldırım ne kadar utanır bilmem ama MHK'ye yaptığı bu atamadan dolayı yazıklar olsun. Beşiktaş, Türkiye'nin en iyi futbol oynayan takımı. Hakemlere ihtiyacı yok. Zaten Tudor da Beşiktaş'ın üstünlüğünü durdurmak için Conte'nin taktiği 3-5- 2'yi G.Saray'a ilk yarı oynattı ve başarılı oldu. Eğer G.Saray kaybettiği maçlarda da bu anlayışla oynasaydı puanı daha fazla olur ve Beşiktaş'a yenilgisi zirveden uzaklaşmasını engellerdi. Tudor "Conte" taktiğinde alkışı hak etti ama oyuncu hamlesini hızlı düşünemedi. Selçuk'un yerine Tolga değil bence Josue girmeliydi. Tolga kaptırdığı toplarla ve yaptığı pas hatalarıyla yine saç-baş yoldurttu. Ben Riekerink'i 72'de oyuncu değiştirdiği için eleştirmiştim. G.Saray'a gol gerekiyordu ve Tudor'un 75'te Eren-Rodriuges ikilisini oyuna alması geciken hamleydi. İvedilikle Rodrigues yenilen gol sonrası Yasin'in yerine hemen alınmalıydı. Çünkü Eren-Rodriguez girdikten sonra G.Saray Beşiktaş kalesinde etkili oldu ve Podolski ile biri boş kaleye olmak üzere iki net golü atamadı. G.Saray'ın oyun lideri konumundaki Sneijder'in sahada sadece ismi vardı ve hiç katkı yapmadı ayrıca tek kilit pas bile vermedi. Sneijder'i oyundan alma cesaretini gösteren Tudor'a helal olsun. Çünkü Riekerink bu cesareti asla gösterememişti. G.Saray'ın artık iki rakibi var; önünde Başakşehir arkasında Fenerbahçe.. Tudor bu oyun planını geliştirerek uygulamaya devam etmeli. Ayrıca hedefi olmayan oyunculara fazla tahammül etmemeli..
Rodrigues maalesef Bruma'nın kopyası bile olamadı. Öfkeyle alınan kararlar zarar getirirmiş. Tudor'un, Bruma'yı Rize'ye getirmemesinin bedeli ağır oldu. İkinci yarı oyun Bruma'nın kalitesine ve becerisine göre şekillenmişti. Rodrigues boş alan bulmasına rağmen etkisiz kaldı. Rodrigues'in yakaladığı gol pozisyonlarını Bruma yakalasa, ayak içi vuruş becerisiyle kesin gol yapardı. Galatasaray'a Igor Tudor'un elinin değdiğini ilk yarıda gördük. Galatasaraylı oyuncular ilk 45'te müthiş koşarken hem oyuna ve topa hakim oldular hem de önde yaptıkları presle Rizespor'u hiç çıkarmadılar. Pas alışverişi düzgün ve etkiliydi. Koşu kalitesinin yüksekliği sayesinde Galatasaray oyunu Rize kalesine yıktı. Futbolda 1-0 her zaman riskli skordur. Rize ikinci yarıya ön baskıyla başlayınca G.Saray zorlandı. Rize savunmasının önünde Podolski duvar olamayınca toplar G.Saray kalesine çabuk geldi. Rodrigues-Yasin ikilisi de kolay top kaptırınca Rizespor kanatlardan Özgür Çek ve Ahmet İlhan ikilisiyle etkili bindirmeler yaptı. G.Saray rakibine ilk 45'te tek pozisyon bile vermedi ama ikinci yarıda baskı yemesine rağmen Rodrigues, Yasin, Tolga Ciğerci ve Podolski ile gol olacak pozisyonları harcadı.. Tudor'un oyundan düşen Josue'yi çıkarıp orta alanı güçlendirmek için Tolga'yı alması mantıklıydı. Ancak Chedjou ile birlikte G.Saray'ın iyilerinden Linnes'in çıkması ve Semih'in sol beke geçmesi yanlış bir fanteziydi.. Eğer Ahmet Çalık girdiğinde Semih sol beke geçtiğinde Yasin'den daha fazla bindirme yapan Linnes öne itilseydi doğru olurdu. Çünkü Yasin, maç boyu gölge markaj yaptı. Yani sahte oynadı. Almanya'da yetişen Türk oyuncularda ciddi disiplin sorunu var. Sinan oyuna taze girdi ama rakibini bile kovalamadı. Josue'ye, nasıl olduysa gol öncesi pas veren Yasin, final paslarında ya geç kaldı ya da topu kaptırdı. Tolga Ciğerci ise futbolu bilmiyor. Akıllı bir oyuncu kendi kalesinin önünde arkası dönük rakip oyuncuya faul yapar mı? Tolga yaptı ve G.Saray golü yedi. Aynı Tolga çaprazda gol olabilecek pozisyonda topu kalecinin üzerine vurdu. Hele hele üç kişinin boş olduğu durumda pas vermeyip kaleye şut atması skandaldı. Geldiğinden beri tek golü ve isabetli şutu olmayan Tolga'yı birileri ne olur "Şut atma" diye uyarsın.
Galatasaray'da Kayserispor yenilgisi sonrası azalan şampiyonluk ümitleri, başkan Dursun Özbek ile teknik direktör Jan Olde Riekerink arasındaki ipleri kopardı. Hollandalının kaderini çizen diyalog ise ilginçti. Özbek, her tartışma konusu olduğunda destek verdiği ve "Sezon sonuna kadar devam edeceğiz" dediği teknik direktörü Riekerink'e önceki akşam gelen mağlubiyetinin ardından sert bir dille "Böyle gitmez" dedi. "Bu kötü gidişe son vermemiz lazım. Seni gönderebiliriz" diyerek Hollandalı teknik adama rest çeken Galatasaray Başkanı'nın aldığı cevap kısa ve net oldu: "Benim için sorun yok. Hemen giderim." Bu yanıt sonrasında Riekerink'in çalışma motivasyonunun kalmadığını düşünen Özbek bugünkü toplantıda bileti kesme kararı aldı. Öte yandan 900 bin Euro'ya bir yıllık kontrat yapan Riekerink'in bu rakamın sadece 300 bin Euro'sunu tahsil ettiği biliniyor.
Atalarımız, "Gülme komşuna gelir başına" diye boşuna dememişler. Galatasaraylı futbolcular tam 11 puanlık maça çıkıyorlardı. Ama başta Riekerink olmak üzere hiçbir Galatasaraylı futbolcu, "Elimize geçen fırsatı değerlendirelim. Adam gibi oynayalım. Bu maçı kazanalım ve zirve yarışında söz sahibi olalım" inancında değildi. Sneijder ve Selçuk'un yokluğunda ve Muslera dışında Galatasaraylı oyuncuların saha içi görüntüsü, "Saldım çayıra, Mevlam kayıra" şeklindeydi. Bruma, Yasin, Rodrigues üçlüsü, Sneijder'in rolüne bürünmeye çalıştıkları için adeta birbirleriyle üstünlük yarışına girdi. Özellikle Rodrigues kaçırdığı golden sonra çok rahat gole çevireceği pozisyonda "Yine kaçırırsam bana laf ederler" korkusuyla topa vurmayıp pas verdi. Hamza Hoca'yı gönderen, Mustafa Denizli ile yolları ayıran yönetimin yetersiz ve çapsız Riekerink'e bu kadar tahammül göstermesine aklım ermiyor. Bu Riekerink'in bizim görmediğimiz ya da anlayamadığımız bir özelliği mi var? G.Saray maça önde Eren arkasında Podolski ile başlamalıydı. 3 aydır topa vurmayan ayrıca futbol aklı bile olmayan Tolga Ciğerci'yi oynatmak ve takıma ısınan Josue'yi kulübede tutmak eğer Riekerink'in kararıysa ben bugünden itibaren bu hocayı Florya'ya bile sokmam. Final gibi maçları oynayamayan, "Rakibi çözdüm" dediği maçları kaybeden Riekerink'e tahammül edenler de bu ısrarlarının hesabını vermeli. Rodrigues-Yasin ikilisini çıkarıp Sinan'ı almak tam bir futbol cahilliği idi. Galatasaray'ı sezon başından beri kanatlardan taşıyan Bruma değil mi? Eren girip, Poldi forvet arkasına Bruma da kanada geçince ve Josue geç de olsa oyuna girince Galatasaray, Kayserispor kalesinde pozisyonlar buldu. Riekerink'in baştan tercih ettiği maceracı kadro, ilk yarıyı iki duran toptan yediği iki kafa golüyle yenik kapattı. Yenen goller tesadüf değil. Savunmada Hakan Balta-Semih ikilisi oynadıkça Galatasaray kafa golleri yemeye devam eder. Mancini, Semih'i kafa toplarındaki zaafı yüzünden sağ bek oynatıyordu. Ayrıca yönetim Ahmet Çalık'ı 2.5 milyon Euro ödeyerek kulübe genç ve yakışıklı olsun diye mi aldı? Peki Chedjou neden affedildi? Chedjou olsa duran toplarda ileri çıkar ve kafa vuruşları yapardı. Doğru dürüst şut bile atamayan Tolga'nın Podolski'nin yanında frikik atması bir diğer skandaldı.
Dursun Özbek, yeni bir banka anlaşması açıkladı. Bu konuda övgüler de aldı, eleştirenler de oldu. Siz Özbek'i Galatasaray Başkanı olarak başarılı buluyor musunuz? Başkan Dursun Özbek'in sportif açıdan bir "Süper Lig Şampiyonluğu", iki "Türkiye Kupası" iki de "Süper Kupa" başarısı var. G.Saray taraftarı takımının ligde yeniden şampiyon olmasını isterken Avrupa'da artık başarıyı yakalamasını da arzuluyor. Başkan Özbek, 22 Ekim 2016'da "Riva ve Florya" için kongreden onay aldığında şöyle demişti: "Borç her yıl artıyor. Her yıl 120 milyon lira faiz ve kur farkı gideri oluyor. 5 yılda bir Riva elden gidiyor. Tercih yapacağız; ya kanamalı durum devam edecek ya da bu kanamayı durduracağız.." Özbek, Emlak Konut ile yaptığı işbirliği anlaşmasının ilk hamlesini kırdırılan ve ele geçen 342 milyon liranın 315 milyon lirasını bankalara ödedi.. Bu ödemeyle ne olacak? Bankaların taşınmazlar üzerine koyduğu ipotekler ve kefaletler kalkacak. Bankalara G.Saray'ın verdiği teminatlar boşalacak. Nakit girdisi artacak. Yönetimin hareket kabiliyeti çoğalacak. Kulüpte maddi bir ferahlama yaşanacak. Çünkü bazı gelirler doğrudan kredi veren bankalara gidiyordu, şimdi bu gelirler kulübe akacak. Yani, bankalara giden gelirleri şimdi kulüp kullanacak. Yapılan işler çok başarılı.. G.Saray'ın bir dönem mali işlerden sorumlu başkan yardımcılığını yürüten ve şimdi Başkan Özbek'e danışmanlık veren Refik Arkan'a, "Yapılan işler doğru mu?" diye sordum. Arkan da "Bankalara yapılan ödemeler kulüpte ciddi maddi rahatlama ve hareket alanı yaratacak. Şimdi Başkan Özbek'in süratle sermaye artırımı yapması gerekir" cevabını verdi. *** ÇETİNER-ŞAŞ SORUNLARI BİTİREMEZ Sizce G.Saray, Riekerink'le yola devam etmeli mi, yoksa sezon sonuna kadar geçici bir teknik adam formülü daha mı doğru? G.Saray yönetimi, Riekerink'i gönderme konusunda treni kaçırdı. Bu iş bence devre arası yapılmalıydı. Şimdi "Hoca gitsin, hoca gönderilsin" tartışmaları takıma ciddi zarar verir. Bir grup yönetici de, "Riekerink'i gönderelim yerine Raşit Çetiner-Hasan Şaş ikilisin hoca yapalım" diyor. 2008'de eski Başkan Adnan Polat'ın Feldkamp'ı gönderip Cevat Güler'i getirmesini örnek verenler var. Elma ile armudu karıştırmayın. Kalli'yi takım sevmiyordu ve istemiyordu. Cevat Güler geldi ama tüm oyuncular kendisine sahip çıktı ve G.Saray şampiyon oldu. Riekerink'i göreve Sneijder getirdi. İsmini vermeyeceğim bir yönetici bana, "Ben ünlü bir oyuncu olsam ve senin hocalık görevine katkım olursa, tabii ben de senin arkanda dururum" demişti. Çetiner-Şaş ikilisini getirmek G.Saray'a sorunları çözmez aksine daha büyük krizlerin tetikleyicisi olur. Neden mi? Çünkü Hamza Hoca sonrası yönetim Sneijder ve Selçuk'a, "Nasıl bir hoca gelmeli?" sorusunu yönelterek bir ölçüde futbolcuya dayalı sisteme çanak tuttu.. Yapılacak en güzel hareket Sneijder, Selçuk hatta Podolski gibi tecrübeli isimlerin Riekerink ile daha fazla görüşmelerini sağlamaktır.. *** KEDİ İLE CİĞER OLAYI! Orman'ın Türkiye Kupası'na, "Süt Kupası" demesi büyük yankı uyandırdı. Bazı gazeteciler de kupadaki maç sayısının çokluğunu eleştiriyor. Sizce bu yaklaşımlar doğru mu? G.Saray 2016 Ocak ayında UEFA'dan 1 yıl men cezası almıştı.. Ligde işler iyi gitmiyordu. G.Saray'ın UEFA cezasını çekmesi için önünde sığınacağı tek liman Ziraat Türkiye Kupası'nı kazanmaktı. Ve G.Saray finalde F.Bahçe'yi yenip 1 yıllık ceza hakkını kullandı. Ziraat Bankası Türk bankacılığının çimentosudur, güven kalesidir. Beşiktaş Başkanı Fikret Orman'ın Ziraat Türkiye Kupası için yaptığı "Süt Kupası" tanımlaması Ziraat Bankası gibi güçlü ve değerli bir sponsoru kesin üzmüştür. Türkiye Kupası, Ziraat Bankası sponsorluğunda daha büyük itibar kazanmıştır. Kulüpler de hatırı sayılır paraları bütçelerine eklemiştir. Kulüpler öncelikle devlete sonra da kupaya ciddi yatırım yapan Ziraat Bankası'na teşekkürü kendilerine bir borç bilmelidir. Kupa takvimi ve fikstürü için, "Maç sayısı çok fazla" diyenlere katılmıyorum. Fikstür sayesinde Anadolu'nun birçok şehri büyük takımları ağırlama fırsatını yakalamıştır. Bu şehirlerde yaşayan futbolseverler birçok ünlü oyuncuyu izleme fırsatını bulmuştur. Biz de Turkuvaz Yayıncılık olarak kış aylarına denk gelen maçları kar, fırtına, yağmur demeden zor şartlar altında Türkiye'nin her yerine "Şifresiz" olarak izlettirdik.. Bugün maç sayısını çok bulanlara, kupayı itibarsızlaştırmaya çalışanlara bir sözüm var: "Kedi uzanamayacağı ciğere murdar dermiş.." *** BEŞİKTAŞ'TA AYAKLAR YERE BASTI F.Bahçe derbisinde psikolojik darbe almış bir Beşiktaş var. Sizce bu durum Karabük maçına yansır mı? Kontrolsüz güç çok tehlikelidir. Oğuzhan alınmasın ama bence Beşiktaş kendini dev aynasında görüyordu. Ligin en iyi takımı olarak gösterilmek Beşiktaşlı oyuncuları, "Söyle ayna bizden büyük var mı?" durumuna getirmiş. Fenerbahçe yenilgisi bence Beşiktaşlı oyuncuların ayağını yere basmasını sağlayacaktır. *** ADVOCAAT BÜTÇE İSTER F.Bahçe'nin Advocaat'a 1 yıl daha sözleşme önerdiği biliniyor. Siz Hollandalı hocanın sarı-lacivertli kulüpteki geleceğini nasıl görüyorsunuz? Sezonu Fenerbahçe bir kupa ile kapatırsa Advocaat ile sözleşme uzatılır. Ama bu kez masada Advocaat güçlü olur. Nasıl mı? Hollandalı hoca ciddi transfer ister ve yönetimin, "Bütçemiz bu kadar oyuncu almaya yetiyor" sözünü asla kabul etmez. Yani; Advocaat'ın devam etmesi, alacağı başarı kadar yönetimin belirleyeceği bütçeyle orantılıdır.
Levent Nazifoğlu, Sneijder ile ilgili yorum yaparken şöyle demişti: "Hollandalı yıldız oynamadığında, Galatasaray sahada başı kesilmiş tavuğa benziyor." Sneijder çıktı, Galatasaray'ın oyun aklı kayboldu, senkron bozuldu. Sneijder sonrası Galatasaray'ın ofsayttan yediği gol, kupadan elenişinin işaretiydi. Galatasaray maçlarını, artık Mete Kalkavan yönetmemeli. Ofsayt golünde belki yardımcısının hatası vardı ama göz göre göre Josue'ye dirsek atan Emre'ye kırmızı kart gösterememesi, hakemliğindeki yetersizliğin en büyük kanıtıydı. Mete Kalkavan, öncelikle futbolu bilmiyor. Faul pozisyonlarında doğru yorum yapamıyor. Emre'nin dirseğinden sonra Galatasaraylı oyuncuların olaya ciddi tepki göstermemeleri, teslimiyetçi bir ruha büründüklerinin göstergesiydi. Eğer sahada Melo olsaydı, Emre bırakın o dirseği atmayı, teşebbüs bile edemezdi. Ama bu Emre'ye Türkiye'de haddini bildirecek ne yazık ki bir tane hakem yok. Tribünler elenişe tepki gösterirken Riekerink'i istifaya davet etti. Hollandalı hocanın yetersiz olduğunu biliyoruz ama bir insan kendi yaptığı doğruları inkar edecek tercihler yapar mı? Ligde kaybettiği Başakşehir'e karşı yine Carole ile çıkar mı? Başakşehir ilk yarı tüm atakları Carole'nin bölgesinden yaptı. Özellikle Akhisar maçının doğru ikilisi Josue ile Selçuk'tu. Vatandaşı bal yapmayan De Jong'a yer açmak adına Josue'yi kulübeye mahkum etti. Sneijder sakatlanmasıydı Josue oyuna girmezdi. Girmesine rağmen bu değişikliğin doğru olduğunu düşünmüyorum. Eren'i oyuna alıp, forvet arkasına da tıpkı Elazığ maçında olduğu gibi Podolski'yi monte etmeliydi. İkinci yarı oyuna Linnes ve Eren'in girmeleri, Galatasaray'ın Başakşehir kalesinde etkili olmasını sağladı. Bruma, sonuca isyan eden tek oyuncuydu. Geriye geldi, top çıkardı, rakibi kovaladı, kanatlardan bindirdi, golü atmak için çırpınıp durdu. Başakşehir sistem takımı olduğunu bir kez daha kanıtladı. Galatasaray'ı üzerlerine çekip, başarıyla kontratağa çıktılar. Özellikle Visca ile Carole'ün bölgesinden müthiş bindirmeler yaptılar. Eğer Emre atılsaydı bu sistem işler miydi ? G.Saray'ın elinde sadece lig kaldı. Dilerim yönetim başta Sneijder olmak üzere tüm takımı motive etmeyi başarırlar Not : 3.5 milyon Euro verip, Rodrigues'i flaş transfer olarak alıyorsun sonra 11'e koymuyorsun. Yönetim, Riekerink'ten bunun hesabını sormalı.
Ayağa pas oynama konusunda ligin en başarılı takımı kabul edilen Galatasaray'ın, hücumda yaşadığı zenginliğin şifresi; Podolski'dir. Alman yıldız, sahaya sadece tecrübesini ve kalitesini yansıtmıyor, akıl koyuyor, Sneijder'e ve kanatlarda oynayan Bruma, Yasin ve hatta Rodrigues'e mükemmel duvar olup, asist yapıyor. Özellikle Bruma'nın attığı ilk golde müthiş bir asist yaptı. Poldi'nin yerinde Eren olsa, yüksek teknik gerektiren pas verme olayı gerçekleşemezdi. Riekerink; hücum hattını Sneijder, Bruma, Yasin, Podolski ve Rodrigues'den kurduğu sürece Galatasaray'ın, üretkenliği, pozisyon bulma zenginliği üst düzeyde olur. Akhisar maçında bu fotoğrafın parladığını gördük. Galatasaray'ın, saha içi öğretmeni kesinlikle Sneijder... Hollandalı yıldız, çok koşup iyi mücadele ettiği sürece, bütün takım pozitif etkileniyor. Karabük'te olmamasının bedelini Galatasaray kaybederek ödedi. Sneijder de sezon sonuna kadar artık kolay kart görmemeli, çünkü Galatasaray'ın onun aklına, yeteneğine, liderliğine ve kalitesine çok ihtiyacı var. Ayrıca Sneijder, Poldi ile uyumlu bir birliktelik yaşarken, yönetime de 'Alman yıldız kalmalı' mesajını yolladı. Çünkü geçmiş dönemde Sneijder, Umut ve Burak ile oynarken, Poldi ile birlikte yaptığı etkili duvar paslarını yapamıyor ve öfkeleniyordu. Yasin'in takipçiliğiyle attığı gol öncesi, Sneijder-Poldi ikilisinin topu kapma mücadelesi mükemmeldi. Rodrigues geldikten sonra travma yaşayan ve egosuna yenik düşüp bireysel oynayan Bruma, bu saplantılarından kurtulmuş olacak ki Akhisar'a sadece iki gol atmadı, final paslarında da paylaşımcı bir tavır sergiledi. Ayrıca Bruma, sağda da oynayabileceğini gösterdi çünkü Carole'ün kendisine 70 metreden mühendis gibi attığı pasta topla sağ kanatta buluştu, dikine gitti ve golünü attı. Haftalardır eleştirilen Selçuk İnan, koşu kalitesi ve mücadelesini yükseltirken, topu kullanma konusunda az pas hatası yaptı. De Jong'un yokluğunda Josue, üstlendiği görevi başarılı bir şekilde yerine getirdi.
Selçuk'un uzun pasında Karabük savunmasının arkasına koşu yapan Yasin sağ omzunun üstüyle düzelttiği topu gol yapıyor. Pozisyona geç kalan kaleci Ahmet Şahin "Yasin topu elle aldı" diyerek ortalığı bulandırıyor. Karabük takım halinde itiraz ediyor. Cüneyt Çakır nedense Yasin'e soruyor ve golü veriyor. Ya gol ya değil, kararı Yasin değil sen vereceksin Cüneyt Çakır... Aklı Yasin'in golünde kalan Çakır "Gri" bile olmayan pozisyonda, "Dünya Hakemliği" kimliğine yakışmayan "Komik" bir penaltı veriyor. Faulü yapan Carole değil Seleznov... Tribünler, "Hırsız Yasin" diye bağırıyor. Asıl hırsız Seleznov, kılıfı da Cüneyt Çakır.. Maça gelince; Önemli eksik oyuncularına rağmen taktik olarak, takım savunması olarak, yardımlaşma ve mücadele olarak, Karabükspor, G.Saray'ı yerle bir etti.. Kazanma duygusunu, coşkuyu ve mücadeleyi oyuncularına aşılayan İgor Tudor elindeki eksik malzemeyle işi bilmeyen Riekerink'e, "Bak gör hocalık nasıl yapılır" dersini verdi.. Dursun Özbek ve yönetimi Sneijder'in baskısına boyun eğer ve Riekerink'in biletini kesmez ise G.Saray zirve yarışını asla sürdüremez. İşte otoritesi olmayan ve futbolcuların kuklası haline gelen Riekerink'in Karabük'te yaptığı marifetler: 1- Yasin G.Saray'ın en iyisiydi.. Golünü attı, çok çalıştı. Bruma sahada yoktu.. Rodrigues'i geç de olsa oyuna alırken Yasin'i haksız çıkardı. Çünkü Bruma'ya gücü yetmedi. Rodrigues Karabük'te oyuna girdi bir dakika bile Bruma sağ kanada geçmedi. Riekerink Bey sözünü Bruma'ya geçiremiyorsan böyle çuvallarsın.. 2- Elazığ'da 2 gol atan Eren'i kulübede oturtmak hataydı. Eren forvette, arkasında da Podolski olmalıydı. Bu ikili kupada 4 gol attı.. Riekerink bey ne yaptı; golü yedi "Gel bizi kurtar" diye Eren'i oyuna attı.. 3- Linnes'in suçu iyi oynamak mı? Carole'de ısrar etmek G.Saray'a zarar veriyor. Hakan Balta bu ağır haliyle oynayacaksa bence Carole, "Stoper" görevi yapsa daha faydalı olurdu.. Linnes de çabukluğuyla ciddi katkı sağlardı. 4- Fizik güç olarak yerlerde sürünen Josue dökülüyor, Bruma yürüyor. Riekerink'in yüreği Bruma-Josue ikilisini çıkarıp Rodrigues-Eren ikilisini oyuna almaya yetmiyor.. Riekerink'in oyuncu değiştirmemesinin mantığı maç 1-1 bitsin ve "Yenilmedik" desin.. G.Saray'ın hocasının hedefi 1 puan olmaz.
Sabri'yi bazen ağır eleştirdim, bazen de alkışladım. Ama Sabri'nin yetiştiği G.Saray'a karşı yüklendiği aidiyet duygusundan saptığını hiç görmedim. Sabri iyi de kötü de oynasa sahada hep yüreğini ortaya koyar. İklim koşulları ve zorlu deplasman oluşu nedeniyle Konyaspor maçı G.Saray adına "Kırılma noktası" olacaktı.. Bruma ve Yasin'in olmayışı G.Saray'ı kanatsız bırakırken tüm oyuncuların "İki kişilik" koşması gereken bir mücadeleydi. Kırık parmakla ve özel bir eldivenle oynayan Muslera'nın yaptığı "Fedakarlık" ile Sabri'nin yürekli duruşu ve De Jong'un "Cesur yürek" tarzı oyunu ne yazık ki; bazı oyuncular da yoktu.. Özellikle; Eren ile Josue ikilisi G.Saray'ı hep eksik oynattı. Doğum tarihlerine baktım; Eren; 1988, Josue; 1990 doğumlu. 1984 doğumlu Sabri ileri geri çalıştı, sürekli kanat değiştirdi, savunmaya yardıma geldi. Sabri'den utanmaları gereken Josue-Eren ikilisi koşmadıkları ve mücadele etmedikleri gibi takım savunmasına katkı bile yapmadılar. Konyaspor'un ciddi pozisyonlar bulduğu maçta Rodrigues girene ve Ali Çamdalı atılana kadar G.Saray'ın tek olumlu atağı yoktu. Başta Muslera olmak üzere Sabri, De Jong, Hakan Balta gibi oyuncuların büyük ciddiyet içinde ve "Biz bu maçı kazanmalıyız" anlayışla oynamaları G.Saray'ı üç puana taşıdı. Selçuk çok koştu ama kalitesine yakışmayan top kayıpları ile pas hataları yaptı. Sneijder maç içinde kopuk kopuktu sadece rakibe isminin verdiği etkiyle sahada kaldı. Ama gördüğü sarı kart kendisine yakışmadı. Gitmek mi istemedi bilemiyorum ama Karabük'te G.Saray Sneijder'i arayacak. Josue bu dökülen haliyle Sneijder'e asla alternatif olamaz. Eğer G.Saray yönetimi iyi bir golcü alamayacaksa Podolski'nin kalmasını sağlamalı. Eren güçsüz olduğu için önde top tutamadı, rakibi kovalamadı. Poldi girer girmez Eren'e, "Bak gör top nasıl tutulur" şeklinde ders verdi. Poldi'nin kalitesi Sneijder'in top kullanmasını ve etkili pas vermesini sağlar, Bruma ve Rodrigues'in kanatlardaki verimini çoğaltır. Golün hazırlanışında payı olan Rodrigues'in hızını, topla dikine gitmesini ve hareket halinde topa vurmasını beğendim. Rodrigues de Bruma ve Yasin gibi solda oynamak istiyor. Bence Bruma ile Rodrigues iki kanadı değişerek kullanmalı ve kanat bindirmelerinin pratiğini Florya'da yapmalı.
Bundesliga ekiplerinden Mainz forması giyen Yunus Mallı, eski Beşiktaşlı Mario Gomez'in de formasını giydiği Wolfsburg'a imza attı. Yeni takımı ile 4.5 yıllık sözleşme imzalayan 24 yaşındaki milli futbolcu, Mainz'e 12.5 milyon Euro bonservis kazandırdı. Yunus'u, Türk Milli Takımı'nın formasını giymesinde büyük emeği olan Türkiye Futbol Direktörü Fatih Terim'e sorduk. İşte Terim'in ağzından genç yıldızı: Müthiş karakterli bir oyuncu. İş ahlakı mükemmel. Oynayıp oynamama konusunda asla sorun yaratmaz. Görev verildiğinde en iyisini yapar. İdmanlarda sessizdir ama çok çalışır. Forvet ve forvet arkası oynar. Ancak tek forvet oynadığında zorlanıyor. Ben o yüzden Milli Takım'da Burak veya Cenk'le oynatıyorum. Tekniği harikadır. Oyun içinde bazen görünmez ve ortaya çıktığında hemen işi bitirir. Fizik kalitesi güçlüdür. Çabuk ve süratlidir. Dar alandaki patlama sürati de çok iyidir. Özellikle rakip kale önünde ikiye birleri çok çabuk yapar. Ceza alanına girdiğinde etkili şutlar atar. BENCİL DEĞİLDİR, HEM ATAR HEM DE ATTIRIR Yunus'u Bundesliga'da bir Bayer Leverkusen-Mainz maçında izleyip beğendiğini hatırlatan Fatih Terim, genç yeteneği, A Milli Takım'a kazandırma öyküsünü de şöyle anlattı: "Yunus Mallı'yı, Leverkusen-Mainz maçı sonrası yanıma çağırdım. Kendisine, 'Seni Türk Milli Takımı'nda görmek istiyorum' dedim. Yunus da sadece 'Gurur duyarım' dedi ve kabul etti. Yunus'un Wolfsburg'da, Meinz'dan daha başarılı olacağına inanıyorum. Çünkü Mainz daha çok savunma ağırlıklı oynadığı için Yunus az pozisyon buluyordu. Wolfsburg öne doğru oynayan ve hücumu düşünen bir takım. Bu yüzden Yunus da daha çok pozisyona girecektir. Onun en önemli karakteri pas verme konusunda cömert olmasıdır. Genelde gol atanlar attırmak için özel çaba sarf etmezler. Yunus tam tersi bir oyuncu hem kendi atar hem de attırır." EN PAHALI 3. TÜRK Wolfsburg'un, Mainz'a ödediği 12.5 milyon Euro'luk bonservis, Yunus Mallı'yı Türk Milli Takım forması giyen en pahalı oyuncular listesinde ilk 3'e soktu. 34 milyon Euro'ya Atletico Madrid'den Barcelona'ya geçen Arda Turan ile Hamburg'dan Leverkusen'e 15.5 milyon Euro karşılığında transfer olan Hakan Çalhanoğlu'nun ardından 3. sırayı alan 24 yaşındaki oyuncunun 4.5 yıllık imza sonrası alacağı ücret ise henüz açıklanmadı. UĞUR KARAKULLUKÇU MAİNZ'DA İLK YARI NE YAPTI? Bundesliga'da 16 maça çıktı. 15 karşılaşmaya ilk 11 başladı. 1382 dakika sahada kalırken 6 gol atıp, 6 asist yaptı. UEFA Avrupa Ligi'nde 6 karşılaşmanın 5'ine ilk 11 çıktı. 472 dakikada 1 gol, 1 asistle oynadı. Almanya Kupası'nda da 1 gol attı.
Yenilen 16 golün 9 tanesi eğer hava topuysa Galatasaray'ın savunmayı yeniden organize etmesi gerekiyor. Chedjou dahil Semih-Hakan Balta hava toplarında zafiyet yaşıyor. Bu yüzden savunmada "Falco-Stump, Popescu-Bülent, Song-Tomas, Ujfalusi-Gökhan Zan" modeli uygulanmalı. Ayaklarını iyi kullanan, hava toplarında etkili, çabuk ve agresif yabancı stoperler maalesef pahalı oluyor. Örneğin; Fenerbahçe "Ucuz etin yahnisi yavan olur" diye düşünerek yıllık ücretleri hariç Kjaer-Skertel ikilisine toplam 13 milyon 650 bin Euro bonservis ödedi. Galatasaray'ın Brezilyalı stoper Vitor Hugo transferine Fenerbahçe anlayışıyla bakması gerekir. Yönetim tarafından Carole'un göklere çıkarılmasına şaşırıyorum. Sağ ayağını sadece yürümek için kullanan Fransız sol bek, önde oynamayı seviyor ama pozisyon bilgisi yeterli olmadığından ve hücumdan geriye çabuk dönemediği için G.Saray savunmada rakiplerine soldan sık pozisyon veriyor. İlk yarıdaki maçları analiz edin; Carole'un verdiği pozisyonları görün. Çarpıcı iki örnek vereyim; Van Persie'nin attığı gol ile Webo'nun attığı gollerin ortası hep Carole'un bölgesinden yapıldı. Linnes'i solda oynatmayı Jan Olde Riekerink artık düşünmeli. G.Saray'ın acilen bir golcüye ihtiyacı var. Eren tek başına bu yükü kaldıramıyor. Rekabet ortamının olmaması Eren'i rehavete sürüklüyor. Tek golcü ikinci yarı Galatasaray'ı zirve yarışının içinde tutamaz. Çünkü Podolski kalacak gibi görünmüyor. Mario Gomez gibi İstanbul'daki patlamaları bahane ederek Podolski evini boşaltmış, çocuklarını okuldan almış ve eşiyle birlikte Almanya'ya yollamış. Podolski, Çin'e gidecek gibi duruyor. Levent Nazifoğlu da bana "Podolski giderse mutlaka iyi bir golcü alacağız" dedi. PAOK'ta oynayan Rodrigues, G.Saray için nokta transfer olur. Bruma'nın sezon başından beri hücumda yaptığı katkıların benzerini Rodrigues kesin yapar. Hollandalı oyuncu; çabuk, hızlı, dar alanda kolay çalım atıyor ve şut isabeti etkili.. *** Babel küsmeye müsait birisi... Beşiktaş'ta birçok kulübü kıskandıracak çoğu ilk onbir oyuncusu olan ciddi bir kadro derinliği ve zenginliği oluştu. Şenol Güneş, hocalığında hep adaletli olmuştur. Orta alandaki ve hücum hattındaki zenginlik rekabete girmezse baş ağrıtabilir. Quaresma, Talisca, Aboubakar, Cenk Tosun, Olcay, Oğuzhan, Gökhan İnler, Tolgay gibi "Deve dişi" gibi oyuncular kulübede oturmayı sevmez.. Bu kadroya bir de Eto'o girerse ortalık yangın yerine dönebilir. Ben Babel'i oyun karakteri olarak Anelka'ya benzetirim. Babel, ayak bilekleri müthiş, çalım becerisi yüksek ve şut kalitesi üst düzeyde bir oyuncu. Babel tipi oyuncular hep oynamak ister ve oynadıkça büyür. Babel kulübeye oturursa çabuk küser.. Mitrovic isteğe göre değil bütçeye göre bir transfer. Şenol hoca stoper için, "Çabuk olsun" dedi. Mitrovic'in çabukluk olarak Rhodolfo'dan farkı yok. *** Ekici ile Selçuk kıyaslanmaz bile! Bir ay önce Mehmet Ekici'nin sezon sonu için Galatasaray ile anlaştığı medyada manşet olmuştu. Hatta Ekici'nin imza parası alacağı ve 1.9 milyon Euro karşılığında Galatasaray ile sözleşme bile imzaladığı gündeme geldi. Ekici'nin adı Galatasaray ile anıldığında, "Selçuk İnan'ın yerine alındı" yorumları yapılmıştı. Demek ki bilgiler doğru değilmiş.. Sonuç; kulüpler anlaşırsa Mehmet Ekici Fenerbahçe formasını giyecek. Ekici'yi Selçuk'la asla aynı kantara koymam. Bu arada "Fenerbahçe, Selçuk İnan rövanşını Mehmet Ekici'yi Galatasaray'ın elinden aldı" görüşlerine de gülerim. Selçuk İnan ile Mehmet Ekici arasında futbol kalitesi ve katkısı açısından çok büyük fark var. İstikrar abidesi Selçuk, 5 yılda Galatasaray'da 3 şampiyonluk, 4 Süper Kupa ve 3 Türkiye Kupası kazandı. Selçuk, 229'u ilk onbir olmak üzere 5.5 sezonda Galatasaray'da 231 maç oynadı. Selçuk 51 gol atarken 43 gole de asist yaptı.. Ben Ekici için yeteneksiz demiyorum. Ama Trabzonspor'da tek başına bir maç aldığını da hatırlamıyorum. Son iki sezondur yokları oynayan Ekici'nin bu halini Trabzonspor'un her yıl değişen kadro yapılanmasına bağlayabilirsiniz. Eğer transfer gerçekleşirse, yeteneklerini sergileme adına Ekici için Fenerbahçe gerçek bir sınav olacak. Ekici mi Fenerbahçe'ye katkı yapacak yoksa Fenerbahçe mi Ekici'yi parlatacak. Ekici için "Tam Fenerbahçe'nin ihtiyacı bir futbolcu" diyenler bakalım haklı mı çıkacak. Trabzonspor yönetiminin yerinde olsam gönülsüz davranan ve "Antalyaspor'a gitmek istiyorum" diye direten Aatif'ı "Takas" olarak kabul etmem.
TT Arena'da elinden kaçırdığı Galatasaray'ı, Tuzlaspor, Başakşehir'de hak ederek yendi. Tuzlasporlu oyuncular, iki maçta da Galatasaray'ın pas oyununa izin vermedi, mükemmel alan savunması yaptı. Defans arkasına atılan toplarla da golleri buldu. 31 yaşındaki Arif, Tuzla'yı bir maestro gibi yönetti, mükemmel bir gol atıp, iki gole asist yaptı. Galatasaray, kazandığında grup lideri olacaktı. Galatasaray'da, başta Yasin, Cavanda, Hamit olmak üzere birçok oyuncu zihinsel olarak tatile çıkmıştı. Riekerink'e soruyorum: Hakan Balta ve Sneijder kulübede değil de sahada olsaydı Galatasaray kazanabilir miydi? Ve özellikle bıçak sırtı gibi bir maçta genç Kerim'i sahaya sürmesi büyük hataydı... Yasin ve Chedjou, kırmızı kart görerek G.Saray'ı adeta sabote ettiler. Böyle profesyonellik olmaz. Yasin'e, gördüğü karttan dolayı Riekerink ve Ayhan hocanın tepkisi doğruydu. Ayrıca 10 kişi kalsa bile bir takım onur mücadelesi vermeli. Ama başta Josue olmak üzere bütün takım maalesef teslimiyetçi bir ruhla oynadı. Galatasaray yönetimi, Yasin ve Chedjou'ya mutlaka ağır ceza vermeli.
Sneijder, "Bu gece sizlere futbol resitali sunacağım. Sadece iyi oynamayacağım, attıracağım gollerle tüm stada kendimi alkışlattıracağım" anlayışıyla çıktı. Eşi Yolanthe'nin maçı locada izlemesi belki Hollandalı yıldızın şovunda etkili oldu. Ama bu sezon Snejder'i hiç bu kadar coşkulu, istekli ve arzulu görmedim. Galatasaray bu sezon ligde ilk kez 5 gollü bir galibiyet alırken bu başarıda 4 gole katkı sağlayan ve maç boyu çok çalışıp koşan Sneijder'in payı büyüktü. Galatasaray'ın duraklama dönemi yaşadığı maçlarda "Dünya yıldızı" Sneijder eğer bu kaliteli oyununu sergileseydi takımını lider yapabilirdi. Özlenen ve beklenen Snejder bir maçın kazanılmasına tek başına etki ediyorsa ve bu formunu korursa Galatasaray'ın zirve yarışında ikinci yarı en etkili silahı olur. Sneijder'in "Tek adamlık" şovunda en büyük yardımcısı partneri De Jong oldu. Hollandalı Pitbull sahanın her yerine basarken, rakipten fazlasıyla top çaldı, ikili mücadeleleri kaybetmedi ve en önemlisi Snejder'in "Al gol at" şeklinde yaptığı ortaya mükemmel bir kafa vuruşu yapıp golle tanıştı. Hollandalılar'ın dışında Bruma ve Yasin kanatlardan etkili bindirmeler yaptı. Bruma'nın gol için gösterdiği istek ve coşku final vuruşlarındaki beceriksizliğe takıldı. Gol krizini çözen Eren yine final toplarına dokunmak için doğru algı gösteremedi. Ama Eren çalışkanlığıyla ve önde duvar olma isteğiyle göz doldurdu. Eğer İzlandalı Sigthorsson dönemeyecekse yönetim golcü transferini yapmalı. Eren başka golcü olmadığı için sezon başı verimliliğinde değil. Galatasaray yine bir kafa golü yedi ve Sajad'ın vuruşuna yine Semih engel olamadı. Hakan Balta iyi oynadı. Ancak bu savunma oyuncularıyla G.Saray ayakta kalamaz. Döneceğini duyduğum Denayer savunmaya çabukluk kazandırır ve ayrıca yüksek toplarda yaşanan zafiyeti giderir. Hamit Altıntop'un kariyerine saygım var. Ama Hamit baskıyı yediğinde ayakta kalamıyor ve fizik gücü geriye koşularda el vitesi gibi oluyor. Carole hep önde oynamak istiyor ve hücuma çıktığında geriye çabuk dönemiyor. Linnes solda gösterdiği oyun aklıyla Carole'un önünde duruyor ama ya Riekerink göremiyor ya da birileri takımda "Carole oynasın" diyor...
Riekerink dersine falan çalışmamış.. Osmanlıspor, 10 tane net pozisyon buluyorsa bu Galatasaray'ın oyun felsefesinin doğru olmadığını gösteriyor. Eğer Rikerink doğru analiz yapabilmiş olsaydı ve Osmanlı'nın Ankara'daki Avrupa maçlarını izleseydi Galatasaray asla oyunu geniş alanda oynamazdı. Alınan 1 puan G.Saray ve Rikerink için mucize ötesinde bir kazanımdır.. Galatasaraylı oyunculara ve Rikerink'e bazı sorularım var: 1- Erzincan'da soğuk havada ve buzlu zeminde G.Saraylı oyuncular yeterince pas yapamadığı gibi hücumda da organize olamamıştı. Mustafa Denizli döneminde Ankara'da benzer ortamda Sneijder, Selçuk, Balta başta olmak üzere çok oyuncu oynamıştı. Buzlu zemin için hiç mi önlem alınmaz? Osmanlısporlu oyuncular zeminde hiç kaymadı hep ayakta kaldı. Galatasaraylı oyuncular ise patinaj yaptı.. Bugünün teknolojisinde böyle ayakkabı seçimi mi yapılır? 2- Yasin golü attı üstüne yattı. Geriye gelmediği gibi bir tane Osmanlısporlu oyuncuyu çalımla geçemedi. Değişiklik için bu kadar beklemek yanlıştı. 3- Carole pozisyon almasını bilmiyor ve alanını unutuyor.. Webo'nun attığı iki golün ortası da Carole'un bölgesinden geldi. Özellikle Vrsajeviç yaptığı bindirmelerle Carole'u perişan etti. Riekerink maçı okuyan hoca olsaydı önlemini çoktan alırdı. Maalesef alt yapıdan hoca yaparsan maçı da böyle okur. 4- Riekerink "Adam adama değil, alan savunması yapıyoruz." Mehmet Batdal'dan sonra Webo da ilk kafa golünü Sabri'nin üzerinden vurarak attı.. Böyle eşleşme mi olur? G.Saray savunması nasıl duracağını ve kim kimi alacağını bilmiyor çünkü çalışmıyorlar. Bilselerdi Osmanlı'nın en kafacı golcüsü Webo'ya kafa vurdurmazlardı. Galatasaray'ın en iyileri olarak yine inanılmaz "6 net" kurtarış yapan Muslera ile Yasin'e mükemmel gol attıran ve maç boyu kazanmak için didinen Bruma ön plana çıktı. Eren gibi güçlü, kuvvetli bir oyuncu Donk gibi hızlı bir iniş yaşıyor.. Golcü kimliği olan Eren ilk yarı girdiği iki pozisyonu harcadı. İlkinde soluyla şutlaması gereken topa sağ ayağıyla "Pis burun" vuruş yapması ayıptı.. Ahmet Gökçek Başkan, TFF yönetim kurulu üyesi ve bir futbol gönüllüsüdür. Avrupa'da destan yazan Osmanlıspor'a ısıtması olmayan zemin yakışmıyor.
Erzincan'ın dondurucu soğuğu, zeminin buzla kaplı olması, aşırı rüzgar ayağa, pasa dayalı oynayan Galatasaray'ı olumsuz etkiledi. Erzincanlı oyuncular alışık oldukları ortamda şortla oynarken, Galatasaraylı oyuncular imkan olsa maça kesin palto giyerek çıkarlardı. Hava ve saha koşulları futbol oynamayı zorlaştırsa da kazanamamak Galatasaraylı oyuncular için mazeret olmamalı.. İlk yarı Galatasaray rüzgarla oynamayı avantaja çeviremedi. Ezbere dayalı pas oyunu yüzünden Galatasaraylı oyuncular kaleye şut atmayı akıl bile edemedi. Yasin ve Sabri'nin oyuna girmesi Galatasaray'ın ikinci yarı hücumda etkili olmasını sağladı. Josue'nin golü sabır ve akıl doluydu. Ama Bayern Münih ve Real Madrid'de top oynamış Hamit'in kaleye yönelen ortada bir topa eller açılmadan müdahale edilmesi gerektiğini bilmemesi beni şaşırttı. Bunu genç Birhan yapsa anlarım ama 35 yaşındaki tecrübeli Hamit'e yakışmadı.. SABAH Spor'un klasiği "Serbest Kürsü"de Yasin için şöyle dedim: "Hızlı, çabuk ama gol vuruşu konusunda istikrarı yok. Galatasaray bazı maçlarda Yasin'in pas vermeyip egoist davranmasının bedelini ödedi." Sabri'nin kaleciden dönen şutunda Yasin kale boş olmasına rağmen önüne düşen topu dışarı attı. Yine Yasin golü atacak durumda olan Sabri'ye topu vermeyip şut attı. Bu iki örnek, Yasin'in istikrarsız ve egoist olduğunu gösteriyor.. Buzlu zeminde Galatasaray'ın en iyisi hata yapmayan Cavanda'ydı..
Duygularımızın donduğu, yüreğimizin dağlandığı, kanımızın çekildiği hain bir saldırı yaşadık. Ülke olarak üzüldük. Ateş düşen yuvaların feryatlarına gözyaşlarımızla ve dualarımızla destek olmaya çalıştık. Şehit olanlara Allah rahmet eylesin, ailelerine sabır versin. Türkiye'yi bölmeye çalışanlara, bizi birbirimize düşürmek için plan yapanlara asla teslim olmayacağız. Güçlü devlet yapımızla bu oyunu bozacağız. Selçuk, Sneijder ve Hakan Balta takımla bir toplantı yapıp, "Önümüzdeki G.Antep, Osmanlı ve Alanya maçlarını kazanmalıyız" diye sözleşmişler. Bu nasıl söz vermek? İlk yarı G.Saraylı oyuncular isteksiz, coşkusuz ve ciddiyetsizdi. Haftada bir maç oynayan oyuncuların rakip kaleye gidecek halleri yoktu. G.Saray'ın sahadaki "İsyankar ruhu" Bruma'ydı. Portekizli yıldız soldan yaptığı bindirmelerle gol atmak ve attırmak için çırpınıp durdu. Zaten Galatasaray'da insanı heyecanlandıran tek futbolcu Bruma.. Sneijder gücünün yettiğince çalıştı. Bir Melo olmasa bile sahanın her yerine basan De Jong çalışkanlığıyla ön plana çıktı. Kaptan Selçuk etkili pas oynama konusunda başarılıydı ve telaş yapmadan arkadaşlarına isabetli toplar kullandı. Riekerink'in ikinci yarı Linnes'in yerine aldığı Sabri, Galatasaray'ın sağdan hücuma verimli çıkmasını sağladı. Sabri'nin top tutması ve ayağa pas oynaması Podolski'nin oyununu da yükseltti. Haftada bir maç oynamasına rağmen Galatasaray'ın fiziksel gücü o kadar etkisiz ki; oyuncular bir devrelik güçlerini TT Arena'da özellikle ikinci yarı taraftarlarının yoğun olduğu tarafa saklıyorlar. Bruma, Sneijder ve Yasin'in hazırladığı pozisyonlarda başta Podolski ve Eren inanılmaz golleri harcadılar. Rekabet ortamının olmaması Eren'i zihinsel olarak tembelliğe itmiş. Eren bir metreden gözü kapalı atacağı golleri, "Tükenmişlik" yüzünden kaçırdı. Kasımpaşa maçında Bruma'ya pas atmayan Yasin, gecenin en çalışkanı ve takıma en çok yardım edip pas veren oyuncusuydu. Yasin üç gole imza atarken özellikle Bruma ile yaptığı pas alış verişleriyle göz doldurdu. Galatasaray, Osmanlı maçında bu kadar geniş alan bırakarak oynamamalı. Neden? Çünkü savunmanın göbeğinde uyum yok. Serdar-Balta birbirini tamamlamıyor ve çok pozisyon hatası yapıyor.
Balık baştan kokarmış; Riekerink başta olmak üzere Galatasaraylı oyuncular Kasımpaşa'ya karşı "9 puanlık maça çıkıyoruz. Kazanmak için Bursa maçındaki gibi mücadele etmeliyiz" ciddiyetinde değildi. Oyuna golle başlamak çok önemlidir. Galatasaray, Podolski ile golü erken bulduktan sonra anlamsızca "1-0'ın üzerine yatalım" moduna girdi. Galatasaraylı oyuncular o kadar ciddiyetsizdi ki; tribündekiler dahil evlerinde tv başındaki Galatasaraylılar herhalde maçı öfkeyle tırnaklarını yiyerek izlemişlerdir. Başkan Dursun Özbek, Alp Yalman ve Levent Nazifoğlu bu takıma transfer yapmadan önce kaybolan Galatasaray ruhunu geri getirsinler. Kazanılan üç puan Allah'ın Galatasaray'a "Yürü ya kulum" hediyesidir. Podolski'nin yorulduğu, Sneijder'in koşmaktan dilinin çıktığı, savunmanın ve göbeğin delindiği anlarda oyuna müdahale etmeyip, son 5 dakikada Linnes, Eren ve Josue'yi oyuna almanın nedenini yönetim Riekerink'e mutlaka sormalıdır. Ne yazık ki; Riekerink kenarda "manken çelinç" gibi duruyor. Yasin pas vermiyor, top kaptırıyor, gol yedirtiyor, Riekerink bırak oyundan almayı ikaz bile etmiyor. Oyuncuların isyanlarından sonra Riekerink dağılmış ve otoritesini yitirmiş. Galatasaray mucizesinde yine Bruma ile Muslera'nın imzası vardı. Bruma, Carole'ün estetik pasını inanılmaz bir makas vuruşla gol yaptı. Bruma'nın topu kontrolü ve çabuk vurması mükemmeldi. Adem Büyük'ün penaltısını Muslera kurtarmadan önce gözlerini kapatıp tam konsantre oldu ve doğru köşeye yattı. Galatasaray, mucizevi üç puanı almasaydı ben yönetim olarak tüm faturayı öncelikle Yasin'e keserdim. Neden mi? Yasin'de bir Bruma kıskançlığı var. Bunun izlerini Dersimspor maçı sonrası, "Ben solda daha iyi oynuyorum. Ne var, Bruma da sağda oynasın" yorumuyla göstermişti. O Yasin ilk yarı gördüğü halde ayağındaki topu Bruma'nın koşu yoluna bırakmadı. Yine Yasin ikinci yarı sağdan bindirdi, Bruma arka direğe boş koşu yaptı ama o şut attı, pas vermedi. Üstelik penaltı öncesinde Kasımpaşa hücumuna dönen topu da Yasin fantezi yapmak isterken rakibe kaptırdı.. Ama yine o Yasin, Bruma'nın attığı golden sonra fotoğrafa girmek için koşup sevince katıldı. Beni şaşırtan takım içinde kimsenin Yasin'e hatalarından dolayı tek laf etmemesidir.
F.Bahçe, Beşiktaş, G.Saray arasında oynanan maçlarda hiç tanık olmadığım bir istatistiği Fenerbahçe-Beşiktaş derbilerinde gördüm. Maç boyu iki takım da isabetli şut atamadı.. Kadıköy'deki derbide "kör dövüşü" bir oyun oynandı. Fenerbahçe kazanmayı daha çok isteyen taraftı. Beşiktaş ise daha çok savunmayı düşündü. Şenol Güneş'in Kerim Frei tercihi belki sürprizdi ama bu düşüncenin amacı H. Ali'nin öne çıkmasını engellemekti. Aatif kalabalık Beşiktaş markajında kaybolunca Van Persi ile Sow'u Rize maçındaki gibi pas olarak yeterli destekleyemedi. Orta alanda aldıkları yükü başarıyla taşıyan Souza- Alper-Topal üçlüsü hem hücuma katıldı hem de Beşiktaş'ın göbekten kontratak yapmasına izin vermedi. Özellikle ilk yarı Fenerbahçe'nin kenarlardan etkili orta yaptığı anlarda kaleci Fabri çıktığı tüm topları aldı. Ayrıca Fabri'nin ayaklarını kaliteli kullanmasının meyvesini Beşiktaş yedi. Başta Marcelo olmak üzere Gökhan, Adriano, Tosic hatta Atiba- Tolgay Fenerbahçeli oyuncuların yaptığı baskıdan kurtulmak için ayaklarındaki topları hemen Fabri'ye oynadı. Soyunma odasına 0-0 girmek Beşiktaş'ın avantajı oldu. Güneş, Aboubakar'ı araya atılan topları gole çevirmek için aldı. Aboubakar bu şansları buldu ama topu taşıyamadı. Lens'i oyuna Advocaat bence geç aldı. Lens girdikten sonra Beşiktaş savunmasının dengesi hemen bozuldu. Özellikle Souza'nın Van Persie'nin gollük pasına vuruş tercihi çok yanlıştı. Orada ayak içi değil, topun gelişine ayaküstü vurulur. Lens'in etkinliğini gören Şenol hoca art arda Necip ve Olcay'ı "Bir puan iyidir" anlayışıyla oyuna aldı. Gol pozisyonunun olmadığı, tek isabetli şutun atılmadığı derbide öncelikle hakemi yargılamak haksızlık olur. Ancak tek takıldığım pozisyon, Tosic'in Lens'e girişiydi. Kartın rengi sarı değil kırmızı olmalıydı. Not: G.Saraylı oyuncular için derbiden çıkan sonuç zirveye tutunmak için bir şans oldu. Başakşehir'in de puan kaybettiğini düşünürsek, G.Saraylı oyuncular bu şansı algılayabilir ve Kasımpaşa'yı yenerlerse, takipçileriyle puan farkını azaltacak.
Deveye, "Neden boynun eğri?" diye sormuşlar. Deve de, "Nerem doğru ki..! demiş.. Galatasaray'ın Elazığ önündeki kadro yapısı, oyun şekli ve oyuncuların ruh halleri "Deve" örneğine tıpa tıp benziyor. İlk eğrilik Riekerink'in tercih ettiği on birdi. Kupa'daki Elazığspor maçı oysa oynamayan oyuncular için büyük fırsattı.. Ama Hollandalı hoca bu şansı doğru kullanmadı. Galatasaray'ın ligde, üçü İstanbul'da biri Ankara'da 4 maçı kaldı. Alınacak 12 puan Galatasaray'ı zirve yarışının içinde tutar. Maç eksiği olan De Jong yerine Bursa maçının iyilerinden olan ve dinlendirilmesi gereken kaptan Selçuk'la başlamak anlamsızdı. Carole'ün yokluğunda sol bekte başarılı olan Linnes'i düşünmemek hataydı. RİEKERİNK'İN EKSİKLİĞİ Riekerink'e sormak lazım; Afrika Kupası'na gidecek savunmadan kestiğin Chedjou'yu oynatmak doğru muydu? O Chedjou kafaca tükenmiş olacak ki; maçta hiç yoktu, müthiş hatalar yaptı. Özellikle ikinci yarı Elazığ forvetleri eğer son vuruşlarda dengeli olabilseydi Galatasaray maçı kesin kaybederdi. Afrika'yı mı yoksa Fransa'ya mı gider bilemem ama Chedjou'nun tükendiğini görememek Riekerink'in eksikliğiydi. Ayrıca maç oynaması gereken Serdar Aziz'in güçlenmesi gerekçesiyle kadroya alınmaması şaşırtıcıydı. Serdar'ın bence gücü yerinde sadece maç eksikliğini gidermeye ihtiyacı var. EN İYİLERİ HAMİT'Tİ Elazığspor ikinci yarı Galatasaray'ı kanatlardan fena hırpaladı. Transferin defosu olan Cavanda hücumdan geriye bir kez olsun çabuk gelemedi. Carole hücumda etkiliydi ama savunmada yine zaafları vardı. Riekerink bence Linnes'i arkada Carole'ü önde kullanmayı diğer kupa maçlarında düşünmeli. Yasin ve Sinan ikilisi takım uyumundan ve pas birlikteliğinden uzak, tamamen kendi egolarını tatmin ederek oynadı. Galatasaray'ın en iyisi Hamit oldu. Tecrübeli oyuncu gücünün yettiğince mücadele etti, ayağındaki topları bilerek görerek kullanmaya özen gösterdi.
Sneijder'in futbol resitaline, Galatasaray taraftarları uzun süredir hasret çekiyordu. Milli maçlar nedeniyle Galatasaray'a yeterince kafa yormayan Sneijder, Bursaspor'a karşı, "Bu maçın yıldızı ben olacağım" şeklinde oynadı. Sezon başından beri ben bu kadar çok koşan, sahanın her yerine basan, ikili mücadelelere girmekten korkmayan ve pozisyon üreten bir Sneijder izlememiştim. Riekerink ve De Jong'un tartışıldığı ortamda Sneijder, vatandaşlarını sırtına alarak alkışlanacak bir futbol sergiledi. Özellikle ligde 23 Ocak'tan beri çektiği gol hasretini, frikikten attığı mükemmel bir vuruşla giderdi. Tüm Galatasaraylılar, özellikle yönetim Sneijder'den her maçta böyle performans ortaya koymasını bekliyor. Galatasaray'ı Bursa önünde başarıya götüren en büyük etken Riekerink'in sezon başında yakaladığı istikrarlı kadroya dönmesiydi. Eren'in yerine Podolski'yle başlamak Galatasaray'ın son haftalarda rakip kalede unuttuğu baskıyı hatırlamasını sağladı. Çünkü Poldi, Bursa defansı önünde pas istasyonluğunu hatasız yaptı. Yasin'in attığı golde Sneijder ile Podolski'nin pas birlikteliği ön plana çıktı. Fenerbahçe maçının ilk yarısında sağda Sinan, solda Bruma oynamıştı ama bu ikili bir kez olsun bile yer değiştirmeyi düşünmedi. Hamza hocanın planı kalabalık orta saha kurgusuyla Galatasaray'ı karşılamak ve kontratakla golü bulmaktı ancak Yasin-Bruma ikilisinin sık kanat değiştirmeleri, Bursa defansının özellikle Bruma ile ilgili ezberlerini bozdu. Yasin solda daha etkili olduğunu ve Sneijder'le de uyum yakaladığını bir kez daha gösterdi. Yönetim pahalıya transfer ettiği Serdar Aziz'in oynamasını istiyor ancak Serdar tek hamleli oyuncu olduğu için yüksek toplar hariç rakibi karşılama konusunda pozisyon hatası yapıyor. Riekerink, eğer Serdar-Balta'yı birlikte oynatacaksa idmanlarda özel çalışma yaptırmalı. Carole çalışkan bir sol bek ama Linnes daha hızlı, hücuma daha etkili çıkıyor ve pas uyumuna da destek olup orta yapabiliyor. Riekerink, Linnes'e sırtını dönmemeli. Galatasaray'ın yediği gol ofsayttı. Bruma'nın şutunda da penaltı vardı. Serdar Aziz'e yapılan da penaltıydı ancak bana pozisyon icabı gibi gelse de Poldi bilerek Sivok'a dirsek attıysa bunun karşılığı da kırmızı kart olmalı. Merkez Hakem Kurulu, Barış Şimşek'in performansını gözden geçirmeli.
Advocaat sabit fikirli ve tutucu bir teknik adam olmadığını bir kez daha kanıtladı Güçlü olan zayıf yanını herkesden iyi bilendir. Daha güçlü olan ise zayıf yanına hükmedendir. Zorya'yı yenerek Avrupa'da boy gösteren Türk takımları arasında evinde oynadığı maçları kazanan Fenerbahçe'nin başarısında, gücünü ve aklını nasıl kullanacağını bilen Advocat'ın büyük payı var. İlk yarı çok koşan, önde baskı yapan, tempoyu yüksek tutan, temaslı oyunu seven Zorya, Fenerbahçe'nin senkronunu bozup, pozisyon üretmesine izin vermedi. Volkan, Sow, Alper, Souza topla buluştuklarında Zoryalı oyuncuların ikili üçlü sıkıştırmalarıyla karşılaştı. Petriak'ın, Şener'in bölgesinden yaptığı hızlı ataklar Kjaer-Skrtel ikilisinin geriden topu rahat kullanmalarını engelledi, zaman zaman pas hataları yapmalarına neden oldu. Advocat'ın, Van Persie'nin yerine şans verdiği Emenike önde top tutamayınca Fenerbahçe, Zorya kalesinde çoğalamadı. Emenike'nin 17. dakikada Volkan ve Alper gol için uygun olmasına rağmen kaleye gelişigüzel vurması kafaca maçta olmadığının göstergesiydi. Advocat sabit fikirli ve tutucu bir teknik adam olmadığını bir kez daha kanıtladı. İkinci yarı sorumluluk almayan Emenike'yi çıkardı ve Stoch'u sol kanada aldı, Sow'u merkez sanrtfor yaptı. Stoch hamlesi, Sow'un önde top tutması, Fenerbahçe'nin hücumda verimliliğini kanatlardan etkili olmasını sağladı. Volkan, Şener sağdan, Stoch ile Hasan Ali soldan hızlı hücuma çıktı. Stoch'un kendine özgü vuruşla attığı gol Zorya kilidini kırdı. Sezona iyi başlayan daha sonra kulübeye mahkum olan Stoch'a gol kesin moral olacaktır. Adcovat, Fenerbahçe'yi rahatlatan Kjaer'in ön direkte attığı golden sonra hemen bir başka hamle yaparak çok yorulan Volkan Şen'i çıkardı ve Neustadter'in oyuna alarak orta alanı güçlendirdi. Neustadter'in girmesiyle Mehmet Topal ile maç boyu sahanın her yerine basan ve inanılmaz güç sarfeden Souza rahatladı. 70 yaşındaki Advocat maçı iyi izleyen bir hoca. Üstelik vücut dilini etkili kullanıyor. Advocat, skor 2-0 olduktan sonra bile "Bu iş bitti" deyip kulübeye geçip oturmadı. Hollandalı kenardan oyuncularına rakibi kontrol etme ve pozisyon hatası yapmamaları için sık sık uyardı.
TT Arena'da tribünlere "Riekerink Bey diyeceksiniz" diye pankart asanlara ben de "Bay Bay Riekerink" başlığıyla cevap veriyorum. Mancini, Prandelli, Hamza Hoca dahil üst üste 3 derbi kaybetmemiş hocaları gönderenler Eren'in yerine oyuna Cavanda'yı alan Riekerink'i dilerim yönetim baş tacı eder!.. Lens ve Mehmet Topal'ın olmamasını fırsat görüp Kadıköy'deki 17 yıllık esaret zincirini kırma adına, "O gün bugün" diyenlere Galatasaraylı oyuncular rezil ve etkisiz futbolla karşılık bile veremedi. Aciz, etkisiz, pozisyonsuz Galatasaray'ın derbideki halinin öncelikli sorumlusu futbolu yönetenlerdir. Eğer; Aziz Yıldırım başkan olsaydı, Selçuk, Yasin, Josue ve Podolski'nin kulübede oturmasına engel olur, Galatasaray'ın De Jong, Sinan, Eren'li bir kadroyla derbiye çıkmasına izin vermezdi. Riekerink'in tercih ettiği kadronun bırakın derbiyi kazanmayı, F.Bahçe'ye kafa tutacak gücü ve kalitesi yoktu. Neymiş; Podolski ile Selçuk hastaymış.. Yalan.. Hasta olan kulübede oturmaz, evinde yatar. Eren Derdiyok tercihi hataydı. Skrtel-Kjaer arasında Eren kayboldu ve etkili tek bir şut bile atamadı. Doğru tercih Podolski olmalıydı. Kilosu ve ağırlığı yüzünden rakibi bile kovalamayan De Jong sadece toplara sert girerek korku salmaya çalıştı ama başaramadı. Selçuk'un yokluğunda Tolga bile nereye koşacağını bilmedi, arkadaşlarının ve özellikle Riekerink'ten torpilli De Jong'un hatalarını kapatmak için çırpındı. Aptalca sarı kart gören Sinan aşırı ruhsuz, isteksiz ve güçsüzdü. İlk yarı boş alanda yakaladığı topu güçsüzlükten F.Bahçe sahasına götüremedi. Basın toplantısında Sneijder, "90 dakikadan fazlasını oynayacak fizik güce sahibim" demişti.. Ne oldu? 65'te oyunu terk etti.. Hollandalı iki 10 numara arasındaki farka bakalım; 33 yaşındaki Van Persie top tuttu, rakiple boğuştu, top çaldı ve iki gol atıp derbiyi kazandı. Milli Takım'da kaleci Van der Sar'ın rekorunu kırmaya kafayı takan Galatasaray'da babasının çiftliği gibi hareket eden Sneijder derbide kayıptı. Yine gol atamadı, tek final pası veremedi ve çok top kaptırdı. Advocaat'ın, Van Persie'ye uyguladığı "Hazır ol oynatayım" şeklindeki disiplin modelini Riekerink Bey (!) maalesef Sneijder'e uygulayamıyor.. Yönetim de sesini nedense çıkaramıyor..
Milli Takım'ın Kosova önünde kazanma duygusuna yeniden kavuşması özlediğimiz güzellikti. Dost Kosova'nın etine buduna baktığımız zaman futbol kalitesinin bize yaklaşmasını beklemiyordum ama Kosova'nın Ukrayna benzeri futbol yapısıyla çok koşup iyi mücadele etmesi, Milli Takımımız'ın teknik becerisini çok fazla öne çıkarmasını engelledi. Kosova'nın dirençli yapısına karşı ilk yarı pozisyon üretmekte zorlandık. Volkan, Hakan Çalhanoğlu ve Burak'ın dışarıdan attığı şutlarla golü aradık. İkinci yarıya Oğuzhan'ın yerine Yunus Mallı'nın girmesiyle hücum zenginliğini kazandık ve golleri bulduk. Özellikle Yunus-Arda-Volkan-Burak dörtlüsünün birbirleriyle kurduğu pas bağlantıları sonucunda iki güzel gol attık. Arda ve arkadaşlarının dönmesiyle teknik becerisi yüksek bir takım olduk. Oyun aklımız, ayağa pas organizasyonlarımız özlediğimiz güzellikteydi ancak Kosova'nın dirençli ve fizik kalitesi yüksek oyununa Arda ve arkadaşlarının fizik güç olarak zaman zaman karşılık veremediğini gözlemledim. Terim'in yola Arda ve arkadaşlarından yoksun olarak çıktığı Milli Takım, yani Hakan Çalhanoğlu ve arkadaşları çok koşan, iyi mücadele eden, rakiple boğuşan bir ekipti. Tecrübe birbirleriyle oynama alışkanlıklarının olmaması ve pozisyon üretmekte zorlanmaları eksikleriydi. Hakan Çalhanoğlu tecrübesiz kadroya liderlik yapamadı çünkü çevresinde top tekniği yüksek ve pas yapma kalitesi yüksek bir oyuncu grubu yoktu. Dün millilerin oyun aklı olan Hakan, etrafında Arda, Oğuzhan, Yunus, Volkan Şen, Selçuk gibi topu kullanabilen futbolcularla oynayınca kalitesini sahaya yansıttı. Fikstür avantajı elimizde... Tecrübeli ve geleceğe yönelik genç yıldızlarımız var. Bu takıma Emre Mor, Ozan Tufan, Serdar Aziz katıldığında gücümüz daha da yükselecektir. Cengiz Ünder gibi müthiş yetenekli bir oyuncuyu Milli Takımın içinde tutmalıyız ama en önemlisi Milli Takımı kavgaların, polemiklerin ve öfkelerin dışında bırakmalıyız. Kosova galibiyeti dilerim Dünya Kupası yolunda Milli Takım için huzurun başlangıcı olur.
Şapka düştü, kel göründü ve Galatasaray mükemmel bir takım olmuş Başakşehir'e, boyun eğdi. Başakşehir'i ön plana çıkaran en büyük faktör, oyuncuların birbirleriyle oynama alışkanlığının olması ve her oyuncunun görev bilincinde hareket etmesiydi. G.Saray'ın sorunu ise oyuncuların birbirine uzak oynaması ve bireysel beceriyle ön plana çıkma saplantısıydı. Riekerink'in, Adana'da öyle ya da böyle kazanan kadroyu bozması, özellikle birden bire Hakan Balta'yı savunmaya monte etmesi, anlamsızdı. Çünkü Semih-Balta ikilisi ne zaman birlikte oynasalar, G.Saray duran toptan gol yiyor. Bu ikili yükselemedikleri gibi hep rakiplerinin altında kalıyor. Başakşehir'in attığı gollerin altında Galatasaray'ın gönderdiği oyuncular vardı. Sabri-Carole ikilisi Ferhat-Uğur kadar hücuma etkili çıkamadıkları gibi orta bile yapamıyor. Haftalardan beri suskun olan Eren'de Riekerink'in ısrarı yanlıştı. Mehmet Batdal, Başakşehir'in tüm hücumlarında Galatasaray savunması önünde pas istasyonu oldu. Batdal, arka direkte mükemmel bir kafa golü atarken Visca ve Mossoro'ya da final pasları verdi. Oysa Eren Derdiyok, pozisyona giremediği gibi Sneijder, Bruma ve Sinan'ın hücuma çıkarken yapmak istedikleri duvar paslarına da katkı sağlamadı. 16 ve 45+1'de Bruma'nın getirdiği iki pozisyonda Eren, topa ya doğru hamle yapamadı ya da bir metreden ıskaladı. Riekerink'in Podolski'yi santrfor oynatmaması, Josue'yi kenarda bekletmesi yenilgiye davetiye çıkardı. Çünkü Podolski oynadığında Batdal gibi pas istasyonu oluyor; Bruma, Selçuk, Sneijder, Sinan gibi oyuncularla duvar pası yapıyor, hatta bireysel becerisini öne çıkarıp sol ayağıyla gol atıyordu. Eren ısrarı Galatasaray'ı Başakşehir'e karşı 10 kişi oynattı. Tolga'nın yokluğunda Nigel de Jong, orta alanı kontrol edemedi. Hollandalı 20 metrekarede oynayarak zaman geçirdi. Bu yenilgi Galatasaray'a zirve yarışında yara verir. Ancak Riekerink, defansı yeniden organize ederek, özellikle yüksek toplarda başarılı, Serdar Aziz'i monte etmeli. NOT: Muslera'nın ikinci gol öncesi topa vurmaması, laubalilikti. Hakem Ali Palabıyık'ın da kendisini şamar oğlanına çeviren Emre Belözoğlu'na kart bile gösterememesi acizlikti.
İstanbul'a indiklerinde Jose Mourinho ile Manchester United'lı oyuncuların havalarından geçilmiyordu. İlk maçta 4 gol attıkları için "Yine atarız" modundaydılar. Alaycı tavırlarla bıyık altından gülüyorlardı. Karşılaşma öncesi kaldıkları otelin bahçesinde antrenman yaparak Türk medyasına "Görün bakın biz nasıl bir takımız" cakasını satıyorlardı. Fenerbahçe'yi o kadar küçük görmüşlerdi ki, İsveçli yıldızları Zlatan İbrahimoviç'i kulübede oturttular. Oysa Kadıköy'de çok önceleri 3-0 kaybettiklerini unutmuşlardı. Hasan Ali Kaldırım'ın mükemmel ortasında Sow'un attığı jeneriklik golünden sonra Portekizli teknik adam biraz da şov yaparak alkışladı. Oyunun sıkıştığını ve maçın zora girdiğini gören Mourinho, Zlatan İbrahimoviç'i, "Bizi fena kızdırdınız şimdi olacakları göreceksiniz" havasında oyuna aldı. Ancak uzun haftalar sona dolu tribünlere oynayan Fenerbahçeli futbolcular dikkatli, mücadele gücü yüksek bir oyunla Manchester'a karşı pozisyon vermedikleri gibi mükemmel bir direnç gösterdiler. Advocaat, Şampiyonlar Ligi'nde Beşiktaş'ın Napoli'ye oynadığı oyunu o kadar iyi analiz etmişti ki, Fenerbahçe'de erken golün ardından Manchester United'a geniş alan bırakmayarak ve orta alanı kalabalık tutarak oynadı. Top yapacak alan bırakmayan Manchester'lı futbolcuların sinir kat sayısı yükseldi ve işi bir ara kabadayılığa kadar götürdüler. Fenerbahçe rakibi başarıyla karşıladığı gibi Volkan Şen, Lens ve Sow'la hızlı ataklar gerçekleştirdi. Eğer final paslarında doğruyu yapsalardı Manchester daha ilk yarıda teslim olacaktı. İkinci yarı seyircinin desteğini alan Advocaat'ın öğrencileri dirençli oyundan hiç kopmadı. Lens'in dünyanın en iyi kalecilerinden sayılan David de Gea'ya attığı mükemmel frikik golü M.United'ın Kadıköy'de bir kez daha teslim olduğunun belgesiydi. Fenerbahçeli oyuncular bu zaferi yürekleriyle oynayarak kazandılar.
Galatasaray ayağa isabetli pas oynuyormuş. Nasıl oynuyor? Chedjou, Sabri'ye topu atıyor. Semih ya Muslera'ya veriyor ya da Carole'e pas yapıyor. Selçuk-Tolga ikilisi yana ya da arkaya oynuyor. Bu anlayışla baskı yemediğin sürece topu senden kimse almaya gelmez. Adanaspor da zaten gelmedi, Galatasaray'ı üzerine çekip "kontratakla bir gol kıstırır mıyım?" diye düşündü. Adana bu pozisyonları zaman zaman buldu ama finali yapamadı. İlk yarıda Galatasaray'ın tek ciddi atağı Sabri'nin ortasında Eren'in kale önünden topu ıskalamasıydı. Eren maç boyu etkisizdi. Neden? Çünkü Galatasaray yerden ısrarla ayağa pas yapmaya çalıştığı için Eren'e kenarlardan hiç yüksek orta gelmedi. Eren "Pivot santrfor" konumunda önde top tutamadığı gibi pas istasyonu da olamadı. Suç Eren'de değil Galatasaray'ın oyun anlayışında... Riekerink bu duruma el koymalı. Kupadaki Dersimspor maçı belki ölçü değil ama mantalite doğruydu. Eren yoktu, Podolski, Josue, Yasin, Sinan kurdukları pas üçgenleriyle göz doldurdu ve etkili oldu. Adana önünde bu anlayış hiç yoktu. Hücum hattı şöyle olmalıydı: 1-Bruma ile Yasin kanatta. Podolski santrfor. Josue forvet arkası... 2-Bruma- Podolski kanatta. Eren santfor... Josue forvet arkası... Galatasaray'ın Sneijderli oyun anlayışı böyle değil mi? Sneijder yoksa Josue olmalı.. Ben Galatasaray'ı bu kadar temposuz, isteksiz, coşkudan uzak, silik ve etkisiz görmedim. Galatasaraylı oyuncular birbirlerine çok uzak oynadı. Yardımlaşma zayıftı. Oyunun boyunu uzatarak geniş alanda oynamak çok büyük hataydı. Kötü futbola isyan eden ve kazanmak için çırpınan dört oyuncu vardı; Muslera, Sabri, Bruma ve Carole... Bruma maç boyu depar atmaktan, geriye gelip top almaktan ve Galatasaray'ı ısrarla hücuma taşımaktan yorulmadı. Bruma'nın attığı golde aldığı sorumluluk, kendine olan özgüveni, topa vuruş tekniği ile şutun şiddeti muhteşemdi. Çok çalışan Carole da kritik pozisyonlarda arkadan gelip kademeye girip gol olabilecek pozisyonları önledi. Sabri sık bindirdi. Muslera da yine sonucu etkileyecek kurtarışlar yaptı. Şut atmayı aklına getirmeyen Galatasaray için Tolga'nın cezalı olması büyük kayıp. Tolga'nın eksikliğini De Jonk bu fizik gücüyle kapatamaz. Uyarıyorum; eğer Galatasaray Cuma gecesi bu kadar geniş alanda oynamayı sürdürürse Başakşehir karşısında dağılır...
Riekerink, Galatasaray'ın başına geçtiyse bu tamamen Sneijder sayesindedir. Riekerink de eline geçirdiği bu fırsatı düzgün ve akıllı bir şekilde kullanıyor. Hollandalı hocanın oyuncularla kurmuş olduğu sıcak ve mükemmel diyalog, Galatasaray'a da olumlu yansıyor. Yerli ve yabancı oyuncular Riekerink'i sadece sevmiyor büyük saygı da duyuyor, Hollandalı hoca da düzgün karakterli bir teknik direktör. Florya'daki basın toplantısını dikkatle izledim. Riekerink, Sneijder ile ilgili sorulara dikkatli cevap vermeye çalışırken toz kondurmamaya özen gösteriyor. Riekerink bu koruma kalkanını sadece Sneijder için değil Podolski ve Selçuk İnan başta olmak üzere tüm futbolcuları için kullanıyor. Gerçek şu; Sneijder'in mevcut form durumu, temposu ve fizik gücü Hollandalı teknik adamın dile getirdiği analizlere hiç uymuyor. Riekerink, Sneijder'i, "Pozisyon alması belki çok çalışan birinden daha önemli. Kaliteli ve tecrübeli. Oyunu ve skoru her an değiştirebilecek bir oyuncu" olarak tanımladı. Sneijder'in kalitesinden şüphem yok. Maalesef sezon başından bu yana bu tanımlamaya uyan bir Sneijder izleyemiyoruz. Çünkü Hollandalı yıldız sakatlıklarla boğuştuğu için fizik gücü olarak sahada her pozisyonda diri kalamıyor... Geldiğinden beri "Ben 10 numara gibi oynamak istiyorum. Solda oynamam" diyen Sneijder şimdi ise sola yaslanarak idare ediyor! Sorumluluk almak sadece duran topları ve kornerleri kullanmak değildir. Riekerink ayrıca Sneijder için "Gol atmıyor olabilir ama çok pozisyon yakalıyor" açıklamasını yapıyor. Top çizgiyi geçmedikten sonra pozisyona girmenin anlamı var mı? Dizindeki sakatlık nedeniyle Sneijder eskisi gibi değil. Riekerink alt yazısında "Dünya yıldızı" etiketi olan Sneijder'i eğer daha verimli hale getirmek istiyorsa Hollandalı yıldıza ya tam hazır olacak süreyi tanımalı ya da oynayabilecek süre içinde kullanmalı.. Galatasaray'ın, idare eden değil oynayabilen bir Sneijder'in kalitesine ihtiyacı var.
Riekerink'in kadro tercihinde adaleti unutup, duygularına göre bir kadro sahaya sürmesi, Galatasaray'ın kaybetmesine neden oldu. Neden mi? Sneijder hazır değildi ve kulübede olacaktı. Sağ bekte Sabri görev yapacaktı. Tek zorunlu değişiklik Balta'nın yerine Semih olacaktı. Sneijder ile Cavanda on bir başladı! Etkisiz oynayan ikilinin oyundan alınması, Riekerink'in, "Bu benim hatam" demesiydi. Sneijder yine sola kendini attı ve Bruma- Carole ikilisinin önünü kapadı. Sneijder forvet arkası değil mi? Sneijder bir kez ceza alanında topla buluştu ama önüne düşen topu gol yapamadı. Ayrıca onun tecrübesinde bir yıldızın kornerleri ısrarla ön direğe kesmesi ve pas olarak kullanmaması yanlıştı. Cavanda da tek etkili orta yapmadığı gibi hep içeri kaçarak oynamaya çalıştı veya top kaptırdı ya da arkasına pozisyon yedi. Cavanda bence Sabri'den daha iyi değil. Ayrıca Linnes'e bu şansı vermeyip Cavanda'yı oynatmak haksızlık oluyor. Galatasaray, golü yedikten sonra Riekerink oyuna müdahale edemediği için toparlanamadı. Futbolda, "Kazanan takım bozulmaz" derler, bari Hollandalı hoca Gençlerbirliği maçını kazanan kadroyu sahaya sürseydi. Riekerink'in yanlış tercihleri Galatasaray'a yenilgi olarak yansıdı. Özellikle Selçuk'un çıkıp De Jong'un girmesi bence "Maç başı para alsın" gibiydi. Oysa Sneijder sonrası Selçuk, Galatasaray'ı öne taşıyor ve etkili paslar kullanıyordu. De Jong ise "El freni" oldu. Tolga Ciğerci'nin koşu kalitesine ve mücadele gücüne hayranım ama gereksiz yere topla oynadı ve ciddi pas kayıpları yaptı . Ayrıca Podolski, Sneijder ve Eren'in daha iyi pozisyonda olduğu anlarda pas vermeyip ısrarla kaleye şut atması anlamsızdı. Ersun Yanal 1-0'dan sonra maçı mükemmel yönetti. Trabzonlu oyuncuların 4-5-1 düzeninde ve kompakt anlayış içinde yaptıkları alan savunması mükemmeldi. Bruma, G.Saray'ı kanatlardan tek başına hücuma taşıdı, önüne çıkana inanılmaz çalımlar attı ama Trabzon savunması hata yapmadı ve hava toplarında Eren'e kafa vurdurmadı. Kaleci Onur'un içine sanki Muslera kaçmıştı. Onur devleşirken alınan üç puana savunma arkadaşlarıyla imza attı.
Galatasaray, kağıt üzerinde ağır favori. Ancak Trabzonspor'un kadro oluşumunda yakalayamadığı istikrar ile maç kazanamama hali, Galatasaraylı oyuncuları, "Biz bu maçı rahat alırız" havasına ve rehavetine sokmamalı.. TT Arena'ya gelecek 50 bin taraftar, Galatasaray'ın iyi ve etkili oyunu için ciddi itici güç olacaktır. Antalya maçında Galatasaraylı oyuncular baskı kurdukları süreçte maalesef "Dikkat" zaafı yaşamışlar ve golü yemişlerdi. Trabzon'da N'Doye, Castillo ve Yusuf Erdoğan gibi rakip savunma arkasına hızlı giden oyuncular var. Bu üçlüye karşı Galatasaray savunması dikkatli olmalı ve özellikle Sabri-Carole ikilisi hücuma çıktıklarında bıraktıkları boşlukları kapatmak gerekli. Trabzonspor belki iyi oyun anlamında 'senkron' eksikliği yaşıyor ama çok koşup iyi mücadele ediyorlar. Yanal'ın futbolumuza getirdiği 'Yugoslav faulü' anlayışına karşı Galatasaraylı oyuncular sakin olmalı ve 'rövanş faul' zihniyetine kapılmamalı. EN BÜYÜK SİLAH KANATLAR Galatasaray'ın bu maçta en büyük silahı kanatları olacak. Özellikle Bruma'nın dikine yapacağı hızlı ataklara karşı hücumda Galatasaray takım olarak çoğalmalı. Bruma dışında diğer kanatta bence Podolski oynamalı. Çünkü Alman yıldız tekniği yüksek olduğu kadar topla buluştuğunda arkadaşlarının rakip sahaya yerleşmelerini sağlıyor. Sneijder'in kulübede maça başlayacağını hesaplarsak Galatasaray'ın derbide Podolski'nin oyun aklına ihtiyacı olacak. Çünkü Podolski arkadaşlarının sahaya yerleşimi ve doğru pozisyon almaları konusunda da etkili oluyor. Galatasaray'ın yumuşak karnı olarak görünen Chedjou- Balta ikilisi 'garanti pas' dışında topu gelişigüzel kullanmamalı. Bu yanlış pasların yol açtığı zafiyet en son Gençlerbirliği maçında verilen pozisyonlarda çok net göründü. Ayrıca Sabri-Carole ikilisi kolay çalım yememek için Castillo-Yusuf ikilisine karşı yakın oynamalı. Podolski topla buluştuğunda arkadaşlarının rakip sahaya yerleşmelerini sağlıyor.
Evde kazanmak çok değerlidir. Ancak zirve yarışında eğer ipi göğüslemek istiyorsan deplasmanlarda mutlaka kazanacaksın. Galatasaray 4 sezon sonra Gençlerbirliği'ni yenerken ilk yarım saat dışında oyunun hakimi değildi. Milli maç araları, bir takımı bu kadar etkiler mi? Oyuncular, zihinsel ve fiziksel olarak bu kadar düşer mi? İlk 30 dakikada coşkulu, istekli ve kazanma duygusu yüksek bir Galatasaray izledik. Sadece Eren ve Bruma birbirlerine yaptıkları asistleri golle sonuçlandırsalardı, maç daha erken bitebilirdi. Bu ikili müthiş goller kaçırdı. Josue'nin başlatıp, Yasin'in hazırladığı pozisyonu Eren kaleciye çarptırdı ve kaçan golü Bruma takipçiliğiyle hayata döndürdü. Muslera ikinci yarıya damgasını vurdu, inanılmaz 4 tane yüzde yüz golü kurtardı. Selçuk Şahin ile İrfan Kahveci'nin vuruşlarında Muslera maça tam konsantre olduğu için gollere izin vermedi. Uruguaylı kaleci ayrıca bir libero gibi oynadı, topla çıkamayan Balta- Chedjou ikilisine sık sık nefes aldırdı. Selçuk-Tolga, Carole, Sabri ve Josue baskı yediklerinde topu kaleye oynayıp resmen Muslera'ya sığındılar. Ortada alınan bir üç puan varsa başta Riekerink olmak üzere tüm takım Muslera'nın boynuna sarılıp ellerini öpmeli.. Kaptan Selçuk başta olmak üzere; Yasin, Chedjou, Carole top kaptırma ve yanlış pas verme konusunda birbirleriyle yarıştı. Riekerink'in özellikle Yasin ve Chedjou'ya nasıl tahammül ettiğine şaşırdım! Eğer Riekerink'in yerinde Yılmaz Vural olsaydı sahaya girer Yasin ve Chedjou'nun üzerine yürürdü. Riekerink'in orta sahanın krize girdiği anlarda geç de olsa Hamit'i oyuna alması doğruydu. Ama Lukas Podolski girdiğinde Josue değil Yasin çıkmalıydı. Çünkü Podolski top yapan, top tutan ve tekniği yüksek bir oyuncu. Podolski-Josue ikilisi hücumda daha verim sağlardı. Avrupa'daki gururumuz Cüneyt Çakır; bu maçı kasetten izlesin. Yardımcıları; Tarık Ongun ile Bahattin Duran hatasızdı. Çakır'ın, Eren'e, Tolga'ya, Bruma'ya yapılan faullere kart çıkarmaması şaşırtıcıydı. İbrahim Üzülmez takımını resmen sahanın içinden yönetti. Çakır oralı bile olmadı. Galatasaraylı oyuncular kendilerine yapılan faullere kibarlık gösterp Çakır'a itiraz bile etmediler. Gençlerbirliği oyuncuları ise en ufak temasta stadı inleterek kendilerini yere bıraktılar. Cüneyt Çakır bu ayrıntıyı süzemedi.
Fatih Terim ile Arda Turan arasında yaşananları derin bir polemik haline getiren yazılı ve görsel medya, TFF Başkanı Yıldırım Demirören'in A Spor'a verdiği canlı röportajı merakla bekliyordu. Polemikseverler, "Demirören yeri göğü inletir" düşüncesindeydi. Yaşananlardan ve gelişmelerden haberi olduğunu düşündüğüm Demirören, mükemmel bir üslup ve kıvrak zeka ile sorulan sorulara "Polemik" yaratacak cevapları vermedi. Demirören, hocası Terim'i yeri geldi savundu, eleştirilerini de ustaca kırıp dökmeden tereyağından kıl çeker gibi yaptı. Demirören, prim konusunda Burak için, "467 bin lira ödedik. Elimde dekontlar var" dedi. Oysa Burak, "Prim almadım" açıklamasını yapmıştı. Kim haklı? Bunu Burak konuşur ve kanıtlarsa öğreniriz. Demirören, polemiklerin merkezinde oturan Barcelonalı Arda ile ilgili yorum yaparken, "Kusura bakmayın, Milli Takım'a alınmadı diye Arda'yı aramam. Kalbimde sevgisi vardır ama Arda'yı aradığımda Terim'in arkasından iş çevirmek olur.. Ben böyle biri değilim" diyerek bir başkanlık örneği sergiledi. Terim'in kızarak bir oyuncuyu almamazlık etmeyeceğini vurgulayan Demirören, "Arda hazır ve uygun görüldüğünde çağrılacaktır" şeklinde yapıcı bir mesaj da verdi. Beklenenlerin aksine açıklamalar belki doyurucu değildi ama "Polemikler çözülür. Çözülmeyecek gibi yargılamak ayrı, çözümü beklemek gerek" şeklinde "Hassas kantar" gibi yorum yapan Demirören'in Terim-Arda polemiğiyle ilgili söylediklerinin alt yazısını ben şöyle okudum: Binanın temelini Yıldırım Demirören attı. Binanın yapımını, Türkiye Futbol Direktörü Fatih Terim medya ile yapacağı ucu açık basın toplantısıyla bitirecek.
Ozan sakatlanıyor, Tolga oyuna girinceye kadar Milli Takım iki dakikada yine iki gol yiyor. Bu nasıl profesyonellik? Bir futbolcu kulübede forması üzerinde, ayakkabısı ayağında olmadan oturur mu? Tolga hazır olsa, Ozan çıktığında hemen oyuna girse kademe kaybolmayacak ve golleri de yemeyeceğiz.. Kulübeler podyum değil.. Ukrayna'nın hocası Shevchenko basın toplantısında Emre Mor için, "Emre'yi durdurmak çok zor" demişti. Terim'in 4-6-0 anlayışla Emre'yi kanattan koparıp uçta "santrfor" gibi kullanınca Milli Takım 10 kişi oynadı. Emre verimsiz olurken İzlanda savunmasının arasında kayboldu. Terim'e "Yasin'de ne buluyorsun?" diye son kez soruyorum. Yasin, top tutamaz, adam geçemez, orta yapamaz, etkili pası da hiç veremez. Emre yine sağda oynasaydı, Mevlüt ya da Cenk'ten biri golcü olsaydı İzlanda savunması bu kadar rahat eder miydi? Emre kanatta olsaydı İzlanda'nın sağ tarafını da felç ederdi. Fransa'ya kadro istikrarının yarattığı uyum sayesinde gitmiştik. Şimdi her maça değişik onbirlerle çıkıyoruz. Milli Takım'ın acilen kadro istikrarına ihtiyacı var. Deneme yanılma metoduyla kadro oluşmaz.. Savunmanın önünde iki ön liberoyla oynayacaksak bir oyuncu mutlaka Selçuk tipinde oyuna akıl koyan biri olmalı. Çünkü Ozan Tufan, Kaan Ayhan ve Tolga Ciğerci rakibi karşılama ve top çalma konusunda başarılılar ama topu oyuna sokma konusunda etkili değiller. Hakan Çalhanoğlu'na sadece frikik atsın, kornerleri kullansın, duran topları kessin diye mi katlanacağız. Hakan ayaklarına hakim bir oyuncu ama maalesef oyuna akıl koyamıyor. Oğuzhan'da ve Arda'da gördüğümüz farklılığı Hakan sahaya yansıtamıyor. Oyuncular saha içinde birbirleriyle hiç konuşmuyor. Bu Milli Takım hem lidersiz hem dilsiz hem de ritimsiz.
Devre arası stat hoparlörlerinden "Biz bitti demeden bitmez" anonsu yapıldı. İlk yarı Fatih Terim'in Cenk-Enes ikilisiyle oluşturduğu çift forvet anlayışı tutmadı. Topun ve oyunun hakimi Ukrayna idi... Birbirlerini tanımadıkları için Milli Takım oyuncuları, akordu bozuk orkestrayı andırıyordu. Ömer Toprak'ın zamanlama hatası sonucu yediğimiz penaltı golünün ardından Hakan Balta'nın ikinci golde rakibini kontrol edememesi sonucu Milli Takım maçı ya farklı kaybedecekti ya da bir mucize gerçekleşecekti. Alman hakemin özellikle Emre Mor'a yapılan ceza sahasında ikinci faulde penaltıyı vermemesi kırılgan ve teslimiyetçi bir görüntü sergileyen Milli Takımı birden ateşledi. Devre arası Emre'ye verilmeyen penaltıyı MHK Başkanı Yusuf Namoğlu ile görüntülü olarak paylaştık. Namoğlu, "Topa dokunuyor ama rakip tabanla geliyor. Kesinlikle penaltı" dedi. Agresif yapıya bürünen milliler bu haksızlığa karşı ciddi bir direnç ortaya koydu. Ozan Tufan'ın golü umut ışığının işaretiydi. Terim, Tolga ve Kaan'ı oyuna alarak geç de olsa Ukrayna'nın göbekten gelmesini engelledi. Emre Mor'un bayıltıcı çalımları, Cenk Tosun'un mücadeleci ruhu, Caner'in bindirmeleri ve Hakan Çalhanoğlu'nun oynama iştahı Milli Takımı ayağa kaldırdı. Milli Takım'ın 2-0 geriden 2-2'yi yakalaması özellikle yeni katılan oyuncular için ciddi bir özgüven kazancı olacaktır. Ancak Milli Takımı öne götürecek iki oyuncu var.. Biri Emre, diğeri Volkan.. Eğer Emre tek oynayacaksa Terim oyunu bu genç yıldızın üzerine kurmalıdır. Çünkü Emre dikine süratlenip çalımlar attığında Ukrayna sallandı. Ama Hakan lider gibi oynamalı... Oyunu kurmalı, yönetmeli.. Çünkü Milli Takım Ukrayna önünde böyle bir oyun liderinin eksikliğini fazlasıyla hissetti. Mücadele, tutku, coşku güzeldi... Ancak hücumda yeterince organize olamadık. Ayrıca Fatih hoca Ömer'le oynayacaksa ya Topal'dan vazgeçmemeli ya da Ömer'in yanına yeni bir partner bulmalı. Çünkü Hakan Balta eskisi kadar çabuk ve güçlü değil. Bu beraberlik bize huzur şehri Konya'nın bir hediyesi ve dersi olsun.
Gündüz maçında 40 bin taraftar TT Arena'ya gelip, bir rekora imza atarken Galatasaray'ın muhteşem dönüşüne de büyük keyif alarak tanık oldu. Teslimiyetçilikten uzak, mücadele gücü yüksek coşkulu ve tempolu bu oyun tribünleri hep doldurur. Riekerink'in derbi kadrosunu bozmaması mantıklıydı. Çünkü dışarıda kalacak oyuncu derbi berberliğinin sorumlusu ilan edilirdi. Galatasaray ilk yarıyı yenik kapatmasına rağmen maç boyu kazanma duygusu adına hiç geri vites yapmadı. Antalya, attığı gol sonrası kalesine yaslandı ve 'Galatasaray üzerimize gelir. Biz de kontrataklarla gol buluruz' düşüncesiyle Eto'o'yu oyuna aldı ama bu planı Tolga bozdu. Tolga Ciğerci, Uzay Yolu'ndaki 'Işınlanma Makinesi' gibiydi. Galatasaray'ın başı sıkıştığında Tolga sahne aldı, çok top kazandı, basit oynadı, savunmaya büyük destek verdi. Tolga sadece koşu kalitesi ve enerjisiyle parlamadı, bazen de uzun toplarla Galatasaray'ın hücum yönünü belirledi. Galatasaray'ın geçen yıldan farkı nedir; Tolga, Bruma ve Eren Derdiyok... Tolga koşuyor, çalışıyor. Bruma dikine hücuma çıkıyor. Eren de önde top tutup rakip savunmalarla boğuşuyor. Bruma öğrenmeye devam ediyor. Nasıl mı? Bruma kenardan içeri girdiğinde etrafına bakmadan şut atıyordu. Artık sıfıra indiğinde, topu hemen geriye kesiyor. Podolski golü atarken, Bruma'nın şut denemeyip ya da gelişi güzel ortalamayıp topu geriye kesmesinin büyük payı vardı. Sneijder çıktıktan sonra, Galatasaray'ın hücumda tekleyeceğini düşündüm. Riekerink'in Podolski'yi, aksayan Sabri'nin yerine Cavanda ile birlikte oyuna alması doğru hamle oldu. Bruma ile solda güçlü bir pas ağı kuran Podolski, fizik olarak hazır olmamasına rağmen, tecrübesi, kalitesi ve tekniğiyle Galatasaray'ın hem akıl hocası oldu hem de etkili hücum etmesini sağladı. Alman yıldız, ilk golde dönerek müthiş sert bir vuruş yaparken, ikinci golde kendisine pas vermeyen ve şutu deneyen Sinan'ın kaleciden dönen topunu ağlarla buluşturdu ve 'Sinan sen de benim gibi solaksın. Ama topa böyle vurulur' dersini verdi. Kaptan Selçuk, zaferin kapısını aralayan ve klasikler arasına geren frikikler golünde topu köşeye müthiş vurdu. Selçuk varsa bu tip frikiklerin başına kimse geçmemeli.
Maç öncesi Galatasaray'ın kadrosunu yaparken Yasin'i ilk 11'e koymamıştım. Yanılmadım. Eren'in arka direkte attığı gole aşırtma kafayla katkı sağlayan Yasin maç boyu savruk yapısı, topu ayağında tutamaması ve ikili mücadeleleri kaybetmesi yüzünden Galatasaray'ı hızlı hücuma çıkamadı. Galatasaray 70 dakika 2-0 önde götürdüğü derbide galibiyeti geç yapılan oyuncu değişiklikleri yüzünden elinden kaçırdı. Aboubakar-Talisca ikilisi oyuna girdikten sonra Beşiktaş, Sabri'nin kanadından Caner'in de desteğiyle ağır bir baskı kurdu. Yasin savunmaya da destek olmayınca Sabri'nin kanadı dağıldı. Oysa önce Talisca sonra da Atiba, Sabri'nin bölgesinden yaptıkları ataklarla "Gol geliyor" sinyalini yakmıştı. G.Saray golü erken bulduğu ilk yarıda çok akıllı oynadı. Sneijder'in organize ettiği Galatasaray oyun temposunu Beşiktaş'ın istediği seviyeye taşımadı. Muslera, Balta, Selçuk, Sneijder ve Tolga sakin oyunlarının yanı sıra ayağa bilerek görerek pas yaparak derbinin tansiyonunu G.Saray'a göre ayarladı. Bu akıllı ortamda Beşiktaş tek pozisyon bile üretemedi. Bruma'nın attığı "Messi" vari golden sonra eğer Yasin hatta Sneijder karşı karşıya golü kaçırmasaydı skor büyük olurdu. Bruma o muhteşem golü yaparken Beşiktaş orta sahasının ve savunmasının adeta içinden geçti. Türkiye'de şöyle bir algı var; "Yabancı hocanın en az bir yardımcısı Türk olmalı" Riekerink'in iki tane Türk yardımcısı var. 60'tan sonra Galatasaray'ın fizik gücünün düştüğünü, Yasin'in geriye bile gelemediğini Riekerink hadi göremedi ama bu iki Türk yardımcısı da mı görmedi. Kulübe resmen uyudu! Erken değişiklik yapılabilse ve sadece Cavanda, Yasin'in yerine oyuna girip Sabri'ye destek verseydi Beşiktaş elini kolunu sallayarak gelemezdi. Riekerink'in oyuna hamle yapması Galatasaray iki golü yedikten sonra aklına geldi. Ama Hollandalı hocayı yine de çok suçlamıyorum. Çünkü elinde hamle yapabilecek De Jong, Sigthorsson ve Podolski gibi yıldızlar sakat. Chedjou maalesef takım baskı yediği anlarda dağılıyor ve ciddi hata yapıyor. Marcelo ve Cenk'in attığı gollerde zamanlaması inanılmaz kötüydü. Riekerink, Chedjou zaafına çözüm üretmeli. Hakem Ali Palabıyık'a soruyorum; Marcelo'nun Eren'in beline yaptığı hareketin karşılığı ne olmalıydı?
Beşiktaş'ın derbide favori görülmesini nasıl yorumluyorsunuz? Vodafone Arena'nın ilk derbisinde Beşiktaş kağıt üzerinde favori… Geçen sezon hariç, Galatasaray'ın 4 yılda üç şampiyonluk yaşadığı dönemde Beşiktaş'a karşı kazanılan psikolojik üstünlüğün mimarları Sneijder, Selçuk, Muslera, Hakan Balta, Sabri ve Chedjou gibi tecrübeli oyuncular halen kadroda bulunuyor. Bu isimler "Hiperaktif" Beşiktaş'a karşı nasıl oynanması gerektiğini iyi biliyorlar. Bu oyun modelinin son örneğini de Konya'da Beşiktaş'a karşı sergilediler. Kartal'a güçlü seyircisi itici güç olacaktır. Galatasaray'ın en önemli silahı, tecrübeli oyuncularının "Derbi" maçlara kafaca daha iyi hazırlanmalarıdır. Geçen sezon rakiplerine fizik güç olarak ezilen Galatasaraylı oyuncuların fizik güçlerinin yükseldiğini 4 maçta gördük. Siyah-beyazlıların derbide kalesini Fabri mi Tolga mı korumalı? Şenol Hoca kaleci Tolga'yı Vodafone Arena'da ilk 11'de kolay kolay oynatamaz. Geçen yıl Sporting Lizbon maçından sonra Beşiktaş yine Galatasaray'la oynamış ve kaleyi Tolga'ya olan taraftar tepkisi nedeniyle Günay korumuştu. Derbide Beşiktaş kalesinde Fabri olur. İki takımın forvet hattını nasıl buluyorsunuz? Talisca başta olmak üzere Beşiktaş'ın geniş alanda oynamayı seven bir hücum hattı var. Oğuzhan oyunun kesin mimarı olacaktır. Galatasaray öncelikle Beşiktaş'a geniş alan vermeden ve oyunun boyunu Bruma hattından uzatarak oynamalıdır. Eren'in en büyük sıkıntısı kenarlardan fazla orta alamamasıdır. Kadroda düşündüğüm Linnes, Eren'e orta yapar, çabukluğu hücuma katkı sağlar, orta alanı güçlendirir, Caner'in ataklarında da Sabri'ye destek olur. Derbiye rakip takımın taraftarı sizce gelmeli mi? 15 Temmuz'da vatan hainlerinin kurşunlarına karşı vücutlarını siper edenlerin, canlarını verenlerin arasında Galatasaraylısı, Fenerbahçelisi, Beşiktaşlısı, Trabzonlusu da vardı. O gün devleti yıkmaya çalışanlara nasıl dil, din, ırk ayrımı olmaksızın karşı çıktıysak artık futbolda tribünlere de barış gelmeli. Çünkü 15 Temmuz sonrası ülkede esen birlik- beraberlik rüzgarları statlarda da esmeli. Bu barış rüzgarlarını engellemeye çalışanlar olursa devlet güçleri kötü niyetlileri ayıklamalı ve gözünün yaşına bakmamalı. Size göre G.Saray derbiye hangi 11'le çıkmalı? Riekerink oynama alışkanlığı kazanmış kadroyu değiştirmez ama sürpriz yapıp Tolga-De Jong ile orta alana duvar örebilir. Selçuk'u öne itip Sneijder'i sola çekip Bruma'yı tek kenar hücumcusu olarak düşünebilir. Bu sürprizde Bruma-Sneijder uyumu kaybolur. Linnes'i öne çıkarmamın nedeni hem oyun içinde birçok bölgeye katkı sağlaması hem de hücum yönünün zengin olmasıdır
Ünlü komedyen Cem Yılmaz, reklam filminde TT Arena için "Mekan oynatıyor" sloganını üretmişti. Galatasaraylı oyuncular, taraftarının büyük desteğiyle Rize'ye karşı 90 dakika müthiş bir mücadele sergiledi.. Selçuk-Sneijder ikilisi başta olmak üzere her oyuncu takım savunması ve yardımlaşma konusunda çok çalıştı.. Galatasaray'ın topa ve oyuna hükmetme konusunda yüzde 75'e, 25'lik bir üstünlük kurmasına rağmen fazla pozisyon bulamamasının nedeni, beklerin yeterince orta yapamamasıdır. Sabri-Carole ikilisi hücuma fazla çıkmadıkları için yetersiz kaldı. Bütün yük Bruma ve Yasin'in üzerine yıkıldı. Yasin vasattı, Galatasaray'ı kanattan Bruma uçurdu. Portekizli yıldız uzun ayrılıktan sonra Galatasaray taraftarıyla buluşmanın keyfini ekstra şov yaparak gidermeye çalıştı. Sneijder de haklı olarak "Tekte oyna, topu ayağında fazla tutma" gibi uyarılar yaptı. Bruma şovu ikinci yarı bırakıp sonuca yönelik oynamaya çalışınca Galatasaray hücumda etkili oldu. İki gole de asist yapan Sneijder maçta çok çalışkandı ve yine etkili paslar attı. Sneijder'ın bu coşkusu ve isteği takıma pozitif enerji olarak yansıdı. Coşkulu ve çalışkan olan kaptan Selçuk, keşke Galatasaray'da lig maçlarında "Dalya" yaşayan Sneijder'e, "Gel, penaltıyı sen at" jestini yapsaydı... Orta alandaki formuyla Tolga Ciğerci Galatasaray'ı parlatıyor. Topla rakip arasına mükemmel giren Tolga, ayrıca yine müthiş koşu kalitesiyle savunma-hücum hattı arasında "Körük" görevini yaptı. Chedjou-Balta ikilisi Tolga'nın savunmaya yaptığı desteğin rahatlığını yaşıyorlar. Tolga'nın topla 140 kez buluşmasını tamamen çalışkanlığının ve sürekli maç içinde dikkatli olmasının bir mükafatı olarak görüyorum. Eski hocası Rıza Çalımbay jenerik olacak gollere imza atan Eren Derdiyok için şöyle demişti: "Galatasaray'da çok mutlu. Eren mükemmel kafaya çıkar, inanılmaz topa vurur. Eren kenarlardan beslendiğinde çok gol atar, gol kralı olur.." Eren'in "İbrahimovic" türü röveşata golü sadece beni değil, taraftarları da büyüledi. Eren'in röveşatadaki zarafeti, gollük olmayan ortada topa bireysel kalitesiyle ve becerisiyle resmen hayat vermesiydi. İkinci golde de topa kafayı vurmadan önce "Kule" gibi yükseldi. Riekerink golcüsü Eren'in verimini arttırmak istiyorsa, kenarlardan onu çok daha fazla besleyecek oyunu formüle etmeli...
Advocaat Fenerbahçe'nin başında 6 maça çıktı ve hala iskeletini kuramadı. Neden bu arayış? Advocaat'ın en büyük sorunu kadro tercihinde istikrarı yakalayamaması... Hollandalı hoca sürekli arayış içinde olduğundan Fenerbahçe her maça farklı 11 ile çıkıyor. Zorya maçının ikinci yarısında oyuna giren isimler ilk 11'de olmalıydı. Özellikle Van Persie maça kafadan başlamalıydı. Fenerbahçe'nin üstünlük kurduğu ve rakibe baskı uyguladığı ikinci yarıda en büyük etken Van Persie idi... Hollandalı güçsüz olabilir ama rakip defans önünde top tuttuğu için Fenerbahçe hücuma çok adamla çıkmayı ikinci yarıda başardı. Sow duvar olmasını bilmediğinden ilk yarıda Fenerbahçe rakipten kontraatak yememek için defans güvenliğini ön plana çıkardı. Fenerbahçe'nin eksiği nerede? Fenerbahçe hala orta alanda oyunu yönetecek ve yönlendirecek oyuncunun sıkıntısını yaşıyor. Advocaat, Salih'e güvenmiyor. Ozan Tufan, Mehmet Topal ve Souza üçlüsü rakipten top çalan, rakibi karşılayan ve çok koşan bir yapıya sahipler. Ama topu kullanma becerileri, oyunu ters yöne çevirmeleri konusunda kapasiteleri ve yetenekleri sınırlı. Advocaat, 10 numara olarak Van Persie'yi kullanmak zorunda. Çünkü Hollandalı yıldız, Souza-Topal-Tufan üçlüsü ile Sow arasında takımın hücuma etkili kalkması için pas istasyonu olabilecek tekniğe ve kaliteye sahip. Alper Potuk, Stoch gibi oyuncular topsuz oyunu bilmiyorlar. Zaten bu iki oyuncu çıktıktan sonra Fenerbahçe etkili olmaya başladı. Yani Advocaat için iki şifre var: a- Kadro istikrarı. b- Van Persie olmazsa olmaz... Gidenlerin yeri doldu mu sizce? Gökhan ve Caner artık Beşiktaş'ta... Geriye dönüp bakmamak lazım. Ama bu ikili ile Hasan Ali-Şener ikilisi arasında futbolun oyun zekası olarak çok büyük fark var. Hasan Ali-Şener fazla bindiriyorlar ama finalde ne yapacaklarını bilmiyorlar. Advocaat milli takımda da sol bek oynayan İsmail'i kazanmalı, kalitesini tartışmayacağın Van der Wiel'in de performansını yukarı çekmek için çalışmalı. Çünkü tekniği yüksek, dikine hızlı gidebilen ve güçlü olduğunda da sıfıra inip etkili ortalar yapabilen bir kalite Van der Wiel.
Galatasaray yönetimi, ücretinde "Feda" demediği ve indirime gitmediği için kaptan Selçuk İnan'a "mobing" uyguluyor... Tarz olarak da "Selçuk formsuz. Selçuk kötü oynuyor" şeklinde algı operasyonu yaptırılıyor. Aynı uygulama nedense Sneijder'e yapılamıyor... Selçuk kötü de Sneijder çok mu iyi? Bir büyüğümle Kayserispor karşılaşması sonrası Galatasaray, Selçuk ve Sneijder üzerine telefonda sohbet ettik. Ben, "Takımı resmen Sneijder yönetiyor" dedim. Büyüğüm de bana, "Takımı yönetse iyi. Sneijder kulübü yönetiyor!" açıklamasını yaptı... Geldiği yıl oyundan çıktığında dönemin başkanı Ünal Aysal'a soyunma odasından telefon açıp, "Ya Terim.. Ya ben" diyen Sneijder değil miydi? Mancini ve Prandelli döneminde ipleri elinde tutan Selçuk- Burak ikilisini istemeyen Sneijder değil miydi? Riekerink'i, Galatasaray'ın başına Sneijder hoca yapmadı mı? Mevcut yönetimi yerden yere vuran Sneijder değil miydi? Feda konusunda başta Hasan Şaş olmak üzere eski oyuncuları örnek gösteren yöneticiler bugün Selçuk'tan indirim bekliyorlar ama yürekleri Sneijder'e "Ücretinde feda yap" demeye yetmiyor. Selçuk İnan, son 5 yılda 3 şampiyonluk yaşadı, üç Türkiye Kupası kazandı, 4 Süper Kupa'yı da kaptan olarak kaldırdı. Selçuk; Galatasaray'da Avrupa maçları dahil 218 maç oynamış, 50 gol atarken 54 de asist yapmış. Sneijder ise 146 maçta 40 atıp 29 asist yapmış... Bu ikiliden hücuma kim daha yakın oynuyor; Sneijder değil mi? Ama; Selçuk daha fazla gol atmış ve verimli olmuş... TOLGA-DE JONG VERİMLİ OLMAZ İki yıllık sözleşmesi olan 32 yaşındaki Sneijder'in maç başları dahil Galatasaray'a maliyeti 9 milyon Euro olacak. O Sneijder, Ocak 2016'dan bu yana diz sakatlığını tam çözmüş değil. Bu net görünüyor... TT Arena'da önceki sezon Volkan Demirel'e attığı efsane gollerinden ikincisinde yaptığı uzun mesafeli deparı bu sezon yapabilir mi? Asla... Çünkü doktorların, "Ameliyat şart" talebini reddeden Sneijder dizini güçlendirerek ve maç içinde duran topları kullanarak, ikili mücadaleye fazla girmeyerek oynamaya çalışıyor. Dizinin izin verdiği güçle şut atabiliyor. Mesafe hesap etmeden toplara mermi gibi vuran Sneijder'in 10 Şubat 2016'daki kupadaki Akhisar maçından bu yana gol atamaması tesadüf mü? Sneijder'in Kayseri maçında "Tank" gibi görüntü veren De Jong'u da aldırmasının nedeni Selçuk'u kulübeye çekmek ve kaptanlık bandını takıp Galatasaray'ı yönetmek.. İddia ediyorum; Selçuk-Tolga, Selçuk-De Jong oynar. Ama Tolga-De Jonk ikilisi asla verimli olmaz. Galatasaray'ı yönetenleri uyarıyorum, Selçuk- Sneijder konusunda adaletli olmazlarsa, "Kaş yaparken göz çıkarmak" durumuna düşerler.. SELÇUK İNAN'A FEDA BASKISI Galatasaray'da eski başkan Ünal Aysal, 11 futbolcunun sözleşmesini uzatırken döviz kurunu sabitleştirip Türk Lirası'na çevirmişti. 11 futbolcu sözleşmeye, "Kur sabitlemesi bir başka oyuncunun sözleşmesinin uzatılmasında delinirse biz da aynı kurdan alırız" maddesini koydurmuştu. Mevcut yönetim Hakan Balta'nın sözleşmesinin uzatırken döviz kurunu sabitlemeyi unuttu ve Selçuk, Balta gibi Euro kurundan alıyor. Şimdi yönetim kendi hatasını Selçuk'a "Feda yap" diyerek örtmeye çalışıyor.
Fatih Terim'le kıyaslanmak Riekerink'in aklını karıştırmış. Hem kupa finallerinde hem de Karabük ve Akhisar maçlarında Riekerink oyuncu tercihlerini ve değişikliklerini hatasız yapmıştı. Dakika 90; Galatasaray'a gol lazım, Riekerink içine Mancini kaçmış gibi, "Aman gol yemeyelim. Bir puan bize yeter" düşüncesiyle sakatlanan De Jong'un yerine Hamit'i alıyor. Sinan Gümüş varken Hamit mi kurtarıcı olacak? Bazı taraftarlar kızıyor diye Selçuk çıkmaz.. Selçuk çıkıyor, hazır olmayan ve ağır görüntü veren De Jong giriyor. Maçın ilk yarısında "Galatasaray'da kim kötüydü?" diye sorsanız herkes "Sneijder" diye cevap verirdi. Yorgun olduğu söylenen ve ilk 11'de sürpriz olarak yer alan Sneijder'in ilk 45'te tek olumlu hareketi yoktu. Nedense Selçuk çıktı, yürüyen Sneijder oyunda kaldı.. İkinci 45'te ise kaptanlık bandını takan Sneijder sihirli değnek değmiş gibi değişiverdi. Özellikle Bruma'ya milimetrik paslar atan Sneijder çalışkan bir görüntü sergiledi. Hazırlık maçlarında Sneijder-Bruma ikilisi solda birlikte oynayarak etkili olmuş ve Bruma da sağ ayağının içiyle müthiş goller atmıştı. Demek ki; Sneijder-Bruma solda oynamalı. Bruma, Kayseri'de de Galatasaray'ın en iyisiydi. Portekizli yıldız kanatlardan yaptığı bindirmelerde hep iki ya da üç kişiyi çalımlamak zorunda kaldı. Bruma'nın çabukluğu, topla buluştuğundaki, sakinliği, isteği ve coşkusu üst düzeydeydi. Yasin'in golünde Bruma'nın etkili ortası kadar toptan vücudunu kaçıran Eren'in de katkısı vardı.. Yasin çıktığında yerine hücuma dikine gidebilecek Sinan Gümüş girmeliydi. Josue kanat oyuncusu olmadığından hep içeri girip oynamaya çalıştı ve etkisiz kaldı. Ayrıca Eren uzun boylu "Pivot santrfor" değil mi? Kenarlardan orta gelmezse Eren de "Kenar süsü" olur. Galatasaray fizik güç ve mücadele olarak sınıfta kaldı. Her yere koşan, her yere basan, rakibi kovalayan, sahanın her yerini arşınlayan, savunmada kademeye giren hep Tolga Ciğerci oldu. Uyarıyorum; Sneijder'in kaptanlık fantezisi ve kaprisi Galatasaray'a huzursuzluk verir. Kaldı ki; Selçuk sonrası kaptanlık bandını bir yabancı oyuncu takacaksa bu isim Muslera olmalı. Çünkü Muslera Galatasaray'da başarı ve oynadığı süre olarak Sneijder'e "Kıdem" basar..
Grubun favorisi Hırvatistan'dan 1 puan almak, yenilenen ve gençleşen Milli Takım için büyük bir moraldir. Ama bu beraberlik, Milli Takım'da taşların yerine oturduğu anlamına gelmez. Çünkü Hırvatlar düşük viteste oynadıkları maçta bile üstelik seyirci desteği olmadan kalemizde ciddi pozisyonlar ürettiler. Napolyon şöyle demiş; "Şansı olanın, horozu da yumurtlar." Bu pozisyonlardaki şansımız horozun yumurtlama şansına benziyor! Milli Takım, Volkan Babacan, Mehmet Topal'a, Hakan Çalhanoğlu'na ve özellikle Emre Mor'a endeksliydi. Volkan yine müthiş kurtarışlar yaptı. Kaptan Topal, defansta çok başarılıydı. Kademeye akıllı girdi, tecrübesi ile hata yapmadı. Arda ve Oğuzhan'la birlikte iken "Ben yerimde oynayamıyorum" diyen Çalhanoğlu, Milli Takım'da artık oyunun iplerini elinde tutuyor. Ancak Hakan, yeterli çabukluğa sahip olmadığı için final pası vermekte zorlanıyor, sadece duran topları kovalıyor. Hakan daha fazla sorumluluk almalı, liderlik kimliğine de soyunmalı. Yani üzerinde giydiği 10 numara gibi oynamalı. Emre Mor, Hırvat savunmasını resmen dağıttı ve korku tüneline soktu. Rakibini geçerken, çalım atarken, içeriye topla dalışlar yaparken ve dikine giderken, Vida ve Corluka ikilisini zorladı. Emre ne zaman önde baskı yapsa, Hırvat savunması korkudan topu kalecilerine oynamak zorunda kaldı. Fatih Terim, Emre Mor'dan daha fazla verim almak istiyorsa çevresini topu daha iyi kullanabilecek oyuncularla donatmalı. Çünkü bu Milli Takım, Hırvatlar'a karşı mücadele gücüyle ön plana çıktı. Gençliğin verdiği dinamizmle top Hırvatlar'a geçtiğinde takım halinde baskı yaptılar. Ancak Millilerin en büyük defosu, birbirlerini tanımadıkları için, pas alışverişlerinde isabeti yakalayamaları oldu. Özellikle Okay, çok top kazanmasına rağmen Hırvat ataklarına neden olan top kayıpları da yaptı. Terim, Okay'da ısrar etmeli mi? Bence zaman kaybı olur. Üstelik Okay, Ozan ve Kaan aynı tipte oyuncular. En tecrübelisi Ozan Tufan, müthiş koşu kalitesiyle orta alanı ayakta tuttu. Rakibi karşıladı, önde baskı yaptı, hücuma katıldı, savunmaya da yardım etti. İsmail ile Şener, hücuma çıkmayı çok seviyorlar ama oyun zekaları finalde ne yapacaklarına yetmiyor. İsmail'in, Modric'e yaptığı penaltıyı amatör bir oyuncu bile yapmaz.
Değişen, gençleşen ve yenilenen Milli Takım'ın sahadaki düşünce yapısı; istekli ve coşkuluydu. Mücadele konusunda kaytarmadılar, yardımlaşma üst düzeydeydi. Her oyuncu çok koşup, çok çalıştı.. Başarıya aç bir görüntü sergileyen Milliler'in tek eksiği "Senkron" eksikliğiydi. Milli Takım'ın birbirleriyle oynama alışkanlığı kazanması için "Turnuva" maçları oynaması gerekiyor. Çok çabuk oyunu yönetecek ve yönlendirecek sahaya akıl koyacak bir lidere de ihtiyacı var. Çalhanoğlu, sakin ve içine kapanık bir oyuncu. Sadece oynamaya çalışıyor, konuşmuyor, yönetmiyor. Liderlik kimliğini Oğuzhan üstlenebilir. Çünkü Oğuzhan üstün yeteneklerinin yanı sıra oyun zekası üst düzeyde bir futbolcu.. Savunmadaki Çağlar'a hayran kaldım. Buzdolabı gibi; rakibi karşılarken sakin, dikkatli, kademeye girme konusunda başarılı ve özgüveni yüksek. Emre Mor, süratiyle, dikine hücuma gitmesiyle ve hareket halinde attığı çalımlarıyla hem izleyenleri büyülüyor, keyif veriyor, hem de takımı hücuma taşıyor. Milli Takım kadro iskeletini yakaladığında Emre de inanılmaz faydalı olacaktır. Volkan Şen'e Terim çok güveniyor ve şans veriyor. Volkan topla süratlendiğinde inanın tribünler ayağa kalkıyor. Ancak final noktasında Volkan her zaman Ozan Tufan'a yaptığı ortaları yapmıyor ve kaptırdığı her top rakibe pozisyon oluyor. Volkan final noktasında kararlı olmalı.. Akhisar'ın hocası Cihat Arslan, "Ligde haksız rekabet yaratıyor" diyerek Muslera'ya övgü sunmuştu.. Bu övgüyü bence kaleci Volkan Babacan da hak ediyor. Maç boyu yüksek konsantrasyonda oynuyor, geriden oyunu dikkatle izliyor. İki ayrıntı; Rusya Milli Takımı'nın formasında Türk ve Rus bayraklarının yan yana bulunması alkışı hak eden bir şıklıktı. Emre daha çok genç ama ağabeyleri ulusal marşlar sırasında sakız çiğnenmeyeceğini hatırlatmalı.
Galatasaray'ın kamp döneminde Sneijder çalışkanlığıyla, Bruma da sürati, çabukluğu, deparları ve attığı şık gollerle ön plana çıkmıştı. Sneijder, Akhisar maçında da istekli ve çalışkandı. Gole olan susuzluğunu gidermek için sahanın her yerinden şut denemesi yaptı. Bazen etkiliydi ve kaleci Fatih'i çok yıprattı bazen de topu tribünlere yolladı. Ancak; Sneijder'in her duran topun başına geçmesini doğru bulmuyorum. Özellikle ilk yarıda kazanılan frikiğin yeri tam Selçuk'a göreydi. Üstelik Selçuk-Sneijder ikilisi uzun süredir birlikte oynuyor ve ikisi de kimin nerede nasıl bir vuruş yapabileceğini biliyor. Sneijder egosunu biraz frenlemeli. Ayrıca Eren'in attığı gol Sneijder'e "Asist" olarak yazılacak. Hakkını verelim, Sneijder'in ortasında Eren Derdiyok yere doğru inen ve sönmeye yüz tutmuş topa darbeli bir kafa vuruşuyla hayat verip golü attı. Galatasaray rakibi geniş alanda yakaladığı her maçta Bruma ile çok ciddi pozisyonlar bulur. İspanya'da futbolunu geliştiren ve rakiplerin arasına dikine dalışlar yapabilecek fizik güce sahip Bruma, Galatasaray'ın kazanmasında etkin rol oynadı. Bruma, attığı güzel golün dışında, Yasin'e gol pası verirken önce arkadaşını ofsayta düşürmedi sonra da topun ve pasın şiddetini mükemmel ayarladı. Toprağı bol olsun; Cruyff, "Futbol basit oyundur. Ancak basiti oynamak zordur.." demişti. Tekniği güçlü, ayak becerisi yüksek ve futbol aklı üst düzeyde olan ve BASİT OYNAYAN Josue bu sezon Galatasaray'da kesin fark yaratacaktır. Neden mi? Bruma-Yasin işbirliğiyle Galatasaray'ın kazandığı gol öncesinde Josue'nin savunmada kazandığı topu Bruma'nın önüne çabuk oynaması çok akıllıcaydı. İki hafta üst üste kazanmak Galatasaray'a ciddi moral olacaktır. Ancak Karabük ve Akhisar maçının ikinci yarısında verilen pozisyonlara bakınca Chedjou-Balta ikilisinde zamanlama konusunda ciddi sorun olduğunu gösteriyor. Muslera yaptığı kurtarışlarla yine Galatasaray'ın kahramanları arasındaydı. Bonservisine 4.5 milyon Euro ödenen Serdar herhalde kulübe için alınmadı.. Bir uyarı; rakip duran top kullanırken adam paylaşımını doğru yapmalı. Vaz Te-Selçuk eşleşmesi fiziksel olarak komikti ve gol oldu. Bir öneri; zaman varken Galatasaray yönetimi Rodallega'yı almaya çalışmalı...
İspanya'da La Liga yönetimi yeni sezonda tribünlerin dolması için önemli bir karara imza attı. Tribün kapasitesinin yüzde 75'ini dolduramayan kulüplere para cezası verilecek. Ayrıca kulüplerin tribün kapasitesi yüzde 50'nin altında kalırsa ceza iki katına çıkacak. Türkiye'de ise TFF halen "Seyircisiz maç oynama cezası" vermeye devam ediyor. Oysa, "Ceza hatayı yapan tribüne verilecek" diyen TFF değil miydi? İspanya seyirciyi çoğaltmak için "Devrim" sayılacak karar alıyor. TFF ise tribünleri seyircisiz bırakıyor. Ne diyelim; zihniyet farkı.. Galatasaray Selçuk ve Sneijder'e göre vitesini belirliyor. Bu ikilinin fizik gücü yeterliyse Galatasaray'ın oyun tarzı tempo kazanıyor. Eğer ikili yetersiz ise Galatasaray yana ve geriye oynuyor. Josue kadroda yer bulursa Galatasaray'ın yana değil dikine oynamasını sağlar. Seyircisiz maçta oyunun kontrolü Karabük'teydi. Karabük "Kompakt" anlayış içinde fazla enerji harcamadan alan savunması yaparak Galatasaray'ın etkili hücum yapmasına izin vermedi. Karabük'ün alanları daraltmasını ve oyunu kendi sahasında kabul etmesini Galatasaraylı oyuncular ve Riekerink görmesine rağmen ısrarla oyunun boyutunu uzatarak oynamaya çalıştı. Galatasaray'ın bu anlayışı sayesinde Karabük ciddi kontrataklar buldu. Karabük ataklarını sürekli Linnes'in kanadından yaptı. Riekerink'in Linnes'i 39'da değiştirmesi geciken bir hamleydi. Sabri girdi ve savunmayı toparladı. Karabük'ün yakaladığı gollük pozisyonlarda Muslera yine kurtarıcı oldu. Sinan-Bruma ikilisi rakip savunma arkasına koşu yapamadıkları için topla bireysel takılıp ısrarla dikine oynamak istedi. Ama Karabük orta alanı ve savunması ikili-üçlü sıkıştırmalarla Bruma ve Sinan'a geniş alan vermedi. Galatasaray kanatlardan bindiremeyince gol üretemedi. Yönetim Diarra'yı bitirmeli. Selçuk- Tolga birlikteliği yetersiz kalıyor ve Galatasaray orta alanı rakibin göbekten yaptığı ataklarda çaresiz kalıyor. Ayrıca Tolga Ciğerci sadece orta alana koşu kalitesi katıyor. Risk almıyor, yana, geriye oynuyor ve dikine hiç gitmiyor. Eren Derdiyok Galatasaray'ın en isteklisi ve çalışkanıydı. Israrla ve inatla golü hep aradı ve mükemmel bir kafa vuruşuyla G.Saray'a mucizevi bir galibiyet kazandırdı. Sinan Gümüş'teki durgunluk beni şaşırttı. Çünkü Sinan fizik olarak eskisi gibi ikili mücadelelerden galip çıkamıyor.
Galatasaray'ın öne çıkan oyuncuları; kaleci Muslera, Bruma ve Carole'du. Bu üç oyuncunun dikkatine ve isteğine diğer oyuncular yeterince ortak olamadı. Özellikle Bruma, Galatasaray taraftarını heyecanlandırırken, Alman panzeri Beck'i attığı çalımlarla ve dikine yaptığı koşularla zor durumlara soktu. Geldiği günden beri Galatasaray'ın en büyük kurtarıcısı olan Muslera, Beşiktaş'ın gol olabilecek ataklarına yaptığı inanılmaz kurtarışlarla engel koydu. Bruma gibi futbolunu geliştiren Carole, gerek hücuma yaptığı katkılarla, gerekse defanstaki duruşuyla alkış aldı. Tolga Ciğerci, iyi bir kumaş... Alan savunmasını doğru yapıyor, hücuma giderse savunmaya çabuk dönüyor, çok koşup çok çalışıyor ama kaptan Selçuk'la saha içinde aynı dili konuşmadılar. Yani birbirlerini tamamlamadılar. Tolga'nın Galatasaray'a katkısı olacaktır ancak yönetim -altını çiziyorum- Melo türü bir ön libero almazsa Galatasaray göbekten gelecek ataklara karşı koyamaz. Bu zaafiyet Beşiktaşlı Tolgay oyundayken çok hissedildi. Sneijder istekli, çalışkan ama ayaklarının gücü yeterli değil. Alıştığımız sert şutlarını ne yazık ki göremedik. Sinan Gümüş'e en büyük desteği ben verdim. Milli Takım'a alınması için önerdim ama bu anlayışla önce kendine sonra da Galatasaray'a ihanet eder. Bruma geriye gelip top alıyor, Sinan Gümüş topu kaptırdıktan sonra adamını kovalamadığı gibi savunmaya yardıma bile gelmiyor. Sinan saçlarını sarıya boyatacağına futbolunu parlatsın. Çünkü sahadaki görüntüsü "Ben büyük futbolcuyum" havasında. Riekerink'in henüz takımla antrenman yapmamış ve maç oynamamış Podolski'yi ilk 11'e koyması yanlıştı. Alman yıldız, kenarlara saklanarak oynadı. Podolski'nin kaçak dövüşmesi, kendi alanını terk etmesi en çok Bruma'ya zarar verdi. Eren Derdiyok'la maça başlamak daha doğru olurdu. Neden mi? Eren girdikten sonra yüksek fizik gücüyle Beşiktaş savunmasının kulesi Marcelo'yu çok ciddi rahatsız etti. Ve Muslera'nın uzun degajlarına yükselip toplara kafası ile vurdu. Kaptan Selçuk'u hiç beğenmedim. Yetersiz fizik gücü nedeniyle yerden kalkmadığı gibi çok top kaybetti ve etkili pas veremedi. Penaltılarda kupa alışkanlığı olan Galatasaray kazandı.
Galatasaraylı oyuncular Hollandalı teknik adam Riekerink'i seviyorlar. Hepsi hocaya karşı bir sahiplenme duygusu içinde hareket ediyor. Riekerink de futbolcular üzerinde kurduğu sevgi bağını sempatik ve samimi davranışlarıyla ayakta tutuyor. Hocafutbolcu uyumu başarının anahtarıdır. Galatasaraylı oyuncular da Riekerink'e duydukları sevgi sayesinde bu sezon daha fazla sorumluluk alacaklardır. Her Hollandalı teknik adam gibi Riekerink de sistem olarak "4-3-3" hayranı.. Dünyaya total futbolu sunan Hollanda'da "4-3-3" oynamak adeta bir "Tabu" olmuş durumda.. Riekerink'in 4-3-3 ısrarına Galatasaray'ın kadro yapısının cevap verebilecek çapta olduğunu düşünmüyorum. Daha önce bunu başka Hollandalı Rijkaard denemiş ama başarılı olamamıştı. Kulüplerin kendine özgü bazı alışkanlıkları vardır. Örneğin; Van Gaal de, Bayern Münih'te 4-3-3'ü ısrarla denemiş ama verim alamamıştı. Bayern'in Başkanı Rummenigge, "4-4-2 oynamak 20 yıldır Bayern'in oyun kültürüdür" diyerek Van Gaal'ın ısrarını kırmıştı. Galatasaray'ın elinde; Selçuk İnan, Sneijder, Podolski, Bruma, Sinan Gümüş, Yasin ve Eren Derdiyok gibi oyuncular var. Bu oyuncular 4-3- 3'e göre değil 4-2-3-1'e göre dizayn edilebilir ve başarılı olur. Üstelik dünya futbolunda her takım savunmanın önüne oyunun iki yönünü oynayabilen iki ön liberoyu monte ediyor.. Selçuk-Melo ikilisinin katkısını her halde tüm Galatasaraylılar biliyordur. 4-3-3 sisteminde transfer edildiğini varsayarak Lucas- Selçuk-Sneijder üçlüsü nasıl oynayacak? Forvet arkasında verimli olan Sneijder sistem gereği sola geçmek zorunda kalacak ve etkisi azalacak. İngiltere'nin en çok top çalan oyuncusu olan Lucas Leiva göbekte oynama alışkanlığını bırakıp sağa geçecek. Diyelim; Lucas ortada oynadı o zaman Selçuk hiç katkı sağlamadığı sağ kanatta görev yapacak. 4-3-3 ısrarı bazı oyuncuların alışkanlıklarına ve verimliliklerine zarar verir. 4-3-3 oynamanın hem bazı oyunculara zarar vereceğini hem de savunma zaafı yaratacağını yönetici Levent Nazifoğlu sohbette Riekerink'e mutlaka hatırlatmalı. Kaldı ki; geçen sezon Galatasaray'ın başına geçtiğinde Riekerink'in 4-3-3 uygulamasının faturası hezimet skorlara neden olmuştu. Uyarıyorum; 4-3-3 sisteminde Galatasaray'ın ciddi savunma zaafları yaşadığını hatırlatırım. Aarhus ve M.United maçlarında Galatasaray sistemin yol açtığı zaafiyet yüzünden rakiplerine çok fazla pozisyon verdi. İki maçtaki fark neydi? Aarhus takımı girdiği pozisyonları hücum elemanlarının kalitesizliğinden gole çeviremedi. M.United ise becerili ayaklarıyla maçı farklı kazandı. Bu Galatasaray için 4-3-3 sisteminin alt yazısı: "Ancak rakipten fazla gol atarsan kazanırsın.."
Haziran bitti, Temmuz bitti, Süper Kupa ile lig kapıya dayandı Galatasaray yönetimi hala golcü ve ön libero transferlerini yapamadı.. Sıkıntı para mı bilmem ama Serdar Aziz "Bulunmaz Hint kumaşı" türü bir transfer miydi? İhtiyacın varsa al.. Ancak; Semih, Hakan, Chedjou, Donk ve Koray varken Serdar'ın bonservisine ödenen ücretle en az iki oyuncu ya da iyi bir golcü alınabilirdi. Galatasaray'ın hazırlık maçlarının yıldızı Bruma, göz okşayanı ise hırsıyla Sneijder oldu. İyi ki Manu'ya muhteşem bir gol atan Bruma var.. Ancak yönetim taraftar baskısıyla "Asla satmayacağız" diyerek Portekizli yıldızın arkasına saklanmasın. Çünkü Bruma zaten bu yönetimin eseri değil.. United karşısında Selçuk'un orta alana katkısını gördük. G.Saray, Selçuk farkını ilk 45'te Manu'ya üstünlük kurarak gösterdi. Selçuk çıktı, Hamit girdi önce orta alan sonra G.Saray çöktü.. Yönetim kimseyi kandırmasın; bu Hamit ve bu Cemali ile G.Saray bir arpa boyu ilerlemez. Çünkü bu ikili o kadar ağır ki; belleri dönmüyor. Ama "Topu en iyi ben kullanırım" edasıyla Sneijder modeli oynamaya çalışıyorlar. Bilal Kısa kalsaydı daha verimli olurdu. Hamit-Cemali ikilisi zaman kaybı olur. Melo sonrası travma yaşayan Selçuk'u bu ikili hastanelik yapar.. Selçuk kampa katıldığında; "Takım geçen seneden çok iyi.. Herkes iyi çalışıyor, çok iyi bir havamız var.." yorumunu yapmıştı. Doğru tespit.. G.Saray'ın fizik gücü, mücadele isteği, takım savunması ve yardımlaşması iyi.. Ama kadro kalitesi ve derinliği yetersiz. Örnek mi? Mourinho 5 adam soktu maçı kazandı. Selçuk-Balta çıktı, Serdar-Hamit girdi Galatasaray çöktü. Kısaca; Bruma, Sneijder, Selçuk, Sinan, Carole, Balta ve Muslera dışında kaliteli oyuncu yok. Golcü ise hiç yok..
¦ Galatasaray'da transfer gecikti mi? Ligin başlamasına az bir zaman kaldı... Sizce kaç bölgeye transfer şart? Geçen sezon bittiğinde Galatasaray'ın acilen üç bölgeye oyuncu transferi şarttı. 1- Savunmanın göbeği. 2- Selçuk İnan'ın yanına Felipe Melo tipi bir oyuncu. 3- Ceza alanı içinde gol vuruşu olan bir santrfor. Galatasaray Başkanı Dursun Özbek haziran ayı başında, "Taraftarlarımızı mutlu edeceğiz ve yıldız oyuncu dışında ihtiyaç duyduğumuz bölgelere mutlaka transfer yapacağız" sözünü vermişti. Ben söylemlere değil eylemlere bakarım. Galatasaray 14 yabancının serbest olduğu ortamda 4.5 milyon Euro bonservis ve 3 futbolcu vererek Bursa'dan Serdar Aziz'i aldı. Kağıt üzerinde çok pahalı bir transfer. Ancak Serdar hırslı, çabuk ve güçlü bir stoper. Aslan'a Serdar'ın katkı yapacağına inanıyorum. Ancak Danimarka kampına Melo tipi bir orta saha oyuncusu ile golcü bir santraforun yetiştirilememesi transferi yönetenlerin ayıbıdır. Yönetim ya sözünde durup lig başlamadan bu transferleri yapmalı ya da açıkça, "Transferi yapamıyoruz" açıklamasında bulunmalı. Çünkü taraftar kendisini aldatılmış hissediyor. Galatasaray eğer Rodellega tipi bir golcüyü transfer etmezse gol yollarında yine havanda su döver. Geciken her transfer takıma uyum sağlama konusunda sıkıntı yaratır. ¦ Umut Bulut, Olcan Adın ve Tarık Çamdal'ın kadro dışı kalması doğru karar mı? Akıllı tüccar malını kötülemez. Antrenmana dahi alınmayan bu oyuncuları hangi takım transfer eder? Sezon bittiğinde yönetim Umut, Tarık ve Olcan'a yeni sezon için, "Kendinize kulüp arayın" teklifini yapmalıydı. Tarık G.Saray'ın kamburu. Umut da verimsizliği nedeniyle artık yedek bile olamaz. Ancak Olcan transferler gerçekleşmezse takımda kalabilir. Ben iyice ağırlaşan, kaptırdığı toptan sonra bile rakibine yetişemeyen Hamit'in tutulmasına çok şaşırdım. Bence Hamit de kendisine kulüp bulmalı! Ayrıca Chedjou'yu da isteyen varsa hemen satılmalı. ¦ Bruma konusundaki düşünceniz nedir? Kampın yıldızı olan Bruma'nın G.Saray'da kalması gerekiyordu. Neden? Bruma İspanya'da sadece futbolunu geliştirmemiş. Fizik olarak da çok güçlenmiş. İkili mücadelelerde yıkılmıyor, gereksiz çalım atmıyor. Topu kime ve nasıl vereceğini biliyor ve görerek pas atıyor. Özellikle hazırlık maçlarında Sneijder ile yakaladığı uyumun Galatasaray'a ciddi katkı yapacağını düşünüyorum. Geçen sezon Galatasaray'ın temel sorunu kanatlardan rakip alana hızlı hücum edememekti. Bruma bu sorunu rahatlıkla çözecek. Galatasaray yönetimi, 20 milyon Euro'luk teklif gelmediği sürece Bruma'yı transfer etmek isteyen kulüplerle görüşmemeli. İzlediğim Bruma, Galatasaray taraftarını mutlaka tribünlere çekecektir. Bir kanatta Sinan'ın diğer kanatta Bruma'nın oynayacağı Galatasaray, gol pozisyonu üretme konusunda hem keyif verir hem de verimlilik yaşar. Bruma mevcut yönetimin elindeki en genç ve en yetenekli yıldız. ¦ Riekerink bu Galatasaray'ı şampiyon yapabilir mi? Galatasaray bu sezon sadece ligde ve kupada mücadele edecek. Bunun gençlerden ve tecrübeli oyunculardan oluşan G.Saray için bir şans olduğuna inanıyorum. Eğer yönetim iyi bir golcü alırsa Selçuk İnan'ın yanına da Celtic'te oynayan Johansen ya da benzeri bir oyuncu alınabilirse Galatasaray şampiyonluk yarışının en büyük adayı olur. Ayrıca Riekerink'i futbolcular çok seviyor ve saygı duyuyor. Bir takımda başarının anahtarı futbolcularla teknik adam arasındaki uyumdur. Riekerink ve futbolcular birbirlerinin ne istediğini biliyorlar. ¦ Riva ve Florya projeleri için destek bulabilecekler mi? Bu projeler, Galatasaray'ın kurtuluşudur. Ancak Galatasaray yönetimi, devlet ile ortak hareket etmeden bu projeleri hayata geçiremez. Zaten Galatasaray camiası da başkandan projenin gerçekleşmesi için bir konsesyum oluşturulmasını istedi. Genel kurula yeterli bilgi vermeden ve genel kurulun onayını almadan Dursun Özbek ve yönetimi tek başına hareket edemez. Projenin büyüklüğü ve önemi, Galatasaray yönetiminin boyunu aşar. Cumhurbaşkanımız Recep Tayyip Erdoğan'ın, Riva ve Florya projeleri konusunda Galatasaray'a ciddi bir yardımda bulunacağını düşünüyorum.
Türkiye Spor Yazarları Derneği'nin, Türkiye'ye karşı yapılan hain darbe kalkışması hakkında hiçbir açıklama yapmamasına, başta spor yazarları ve dernek üyeleri olmak üzere spor dünyasından sert tepki geldi. Daha önce spor basınından olmamalarına rağmen Can Dündar ve Erdem Gül'ün tutuklanmasına bile tepki gösteren TSYD'nin, onlarca vatandaşın ve polisin hayatını kaybettiği FETÖ'cü hain darbe girişimi karşısında sadece bir cümlelik açıklama yapması büyük tepki çekti. TEPKİ SONRASI ZORAKİ İKİ CÜMLE!.. TSYD, hain darbe girişimi sonrası sadece daha önceden planlanan 18 Temmuz'da derneğin havuzbaşında yapılacak ödül töreninin iptal edildiğini "Ülkemizde yaşanan üzücü olaylardan dolayı" ifadesiyle duyurdu. Bir sonraki günse aynı iptal duyurusunu "Gün, Demokrasiye sahip çıkma günüdür" diyerek tekrar etti. Ancak ne 'üzücü olayları' ne de neden demokrasiye sahip çıkılması gerektiğini vurgulayan, FETÖ'cülerin hain darbe girişimini kınayan herhangi bir açıklama metnine yer verilmedi. Dernek üyeleri ve spor yazarlarının tepkisi üzerine, TSYD'nin resmi sitesine siyah zemin üzerine Türk bayrağıyla "Darbe girişimlerinin sonuna kadar karşısındayız. Gün, demokrasiye sahip çıkma günüdür" yazısı girildi. ARTIK O KOLTUKLARDA OTURMAYIN! Türkiye çok büyük bir badire atlattı. İçimizdeki vatan hainleri "Darbe" eylemini gerçekleştirmiş olsaydı, Türkiye ülke olarak uzun yıllar yaralarını saramayacağı bir karanlığın içine gömülecekti. Güçlü devlet yapısı, hükümetin cesur tavrı ve dik duruşu ile milletin sağduyusu ve kararlılığı sayesinde vatan hainlerinin emellerini gerçekleştirmeleri engellendi. Benim inandığım bir söz şöyle der; "Darbeler, ayaklanmalar, başkaldırılar yıkamadıkları hükümetleri daha da güçlendirir." Vatan hainlerinin bu kalkışması sonrası Türkiye'nin daha da güçleneceğine, toplumun birbirine daha çok sarılacağına inanıyorum. Hayatını kaybeden asker, polis, sivil tüm vatandaşlarımıza Allah'tan rahmet diliyorum. Dünyanın her yerinden "Türkiye'ye geçmiş olsun" mesajları yağdı. İş dünyası darbe girişimini kınadı ve devletin yanında olduğunu açıkladı. Darbeyi önleme uğruna yüzlerce insan şehit oldu. 4 yıl boyunca asbaşkanlık görevini yaptığım TSYD'nin iş başındaki yöneticileri, vatan hainlerinin "Darbe" girişimini bilgisayarda bir oyun olarak görmüş olacaklar ki; yaşananları "Üzücü olay" olarak kınadılar. Yapılan ağır eleştiriler karşısında çark eden TSYD, "Gün, demokrasiye sahip çıkma günüdür. Bu nedenle ödül törenimizi erteledik" şeklinde "Özürleri kabahatinden büyük" türünden anlamsız bir "Tweet" attılar. TSYD'nin vatan hainlerinin darbeye kalkışmalarına bir bildiri ile açıklama yapmaması utanç vericidir. Eğer siyasi arenada birbirleriyle büyük tartışmalar yaşayan, hatta kavga eden partilerin liderleri yaşanan vatan hainliğine karşı "Darbeye hayır" ve "Gün birlik olmak günüdür" sloganıyla hareket ediyorlarsa ve kolkola giriyorlarsa bu darbe girişiminin siyasete yönelik olmadığını ve tamamen devleti yıkma amaçlı olduğunu görebiliriz. Darbe girişimi sonrası Türkiye'nin yaşadığı ruh hali ile TSYD'nin ruh hali arasında ciddi düşünce farkı vardır. Bu yüzden darbe girişimine karşı, TSYD yönetiminin baskılara dayanamayarak, son anda resmi siteden yaptığı açıklama tatmin edici değildir. TSYD yönetimi gereğini yapıp artık o koltuklarda oturmamalıdır.
Galatasaray'da Sneijder krizi git gide büyüyor. Bu işin sonu ne olacak? Hollandalı futbolcu, Galatasaray'dan ayrılacak mı? Ayrılırsa taraftar bu işe nasıl bir tepki verir? Dursun Özbek yönetiminin tribünlerde yeterli desteğe sahip olmadığını Sneijder çok iyi biliyor. Bu yüzden Sneijder, Galatasaray taraftarının kendisine verdiği sınırsız desteği "koz" olarak kullanıp yönetim üzerinde ciddi baskı oluşturuyor. Sneijder'in bu şımarıklığına ve kampa geç katılma restine yönetimin gösterdiği "Para cezası alırsın" şeklindeki tavrını doğru buluyorum. Sneijder'e vereceğiniz taviz diğer oyuncuların yönetilmesini zorlaştırır ve isyan çıkarmalarını kolaylaştırır. Sneijder mutlaka cezaya tepki gösterecektir. Kriz yaşanacaktır. Ancak bir ayrılık olursa buna yönetim değil Sneijder karar verir. Özellikle eşi Yolanthe'nin İstanbul'da yaşamaktan çok mutlu olduğunu düşünürsek mutlaka birileri "Ara formül" üretip Sneijder krizini tatlıya bağlamaya çalışacaktır. Galatasaray'la iki yıllık daha sözleşmesi olan Sneijder maç başı paraları, başarı primleri dahil 9 milyon Euro kazanacak.. Sneijder, Galatasaray'da oynamaya devam edecekse yönetim ciddi bir sağlık kontrolü yaptırmalı.. Neden mi? Geçen sezon devre arasında Sneijder dizinden ciddi bir sakatlık geçirmişti. Kulüp doktorları "Mutlaka ameliyat olmalı" demişti. Dönemin hocası Mustafa Denizli'nin isteğiyle Sneijder'in dizinin filmleri ABD'ye yollandı. ABD'den gelen doktor raporları da "Ameliyat şart" şeklindeydi. Sneijder ayağını güçlendirerek, fazla depar atmadan ve şut denemeden, ikili mücadeleye girmeden maçlarda idare etti. Ama bu sakatlık, Galatasaray'a yeterli katkı vermesini engelledi. Nasıl mı? En son golünü kupada 10 Şubat'ta deplasmanda Akhisar'a atan Sneijder oynadığı 12 maçta sahada 842 dakika kalmasına rağmen gol atamadı ve sadece tek asist yapabildi.. Ayrıca "Yıldız oyuncu" apoletini düşünürsek, Sneijder'in, geçen sezon Galatasaray'ın oynadığı Şampiyonlar Ligi ve Avrupa Ligi'nde 8 maçta 719 dakika sahada kalmasına rağmen hiç gol atamadığını da hatırlatırım.. Sneijder'in sakatlığını iyi araştırmak gerekir!
Milli Takım, gruplardan çıkamadı. Bu başarısızlıktan çok kamptaki prim kavgaları, oyuncular arasındaki tartışmalar, Fatih Terim'in sert açıklamaları gündeme geldi. Bundan sonra ne olur, görüşleriniz neler? Bir teknik adam için kulüp takımını çalıştırmakla Milli Takım'da görev yapmak arasında ciddi fark var. Neden? Bir teknik adam kulüp takımında belirlediği kadroyla Temmuz ayından, Mayıs ayı sonuna kadar yani tam 10 ay birlikte oluyor. Antrenmanı kendi yaptırıyor, sistemini kendi belirliyor. Milli Takım hocası kafasında belirlediği oyuncularla sadece milli maç öncelerinde bir araya geliyor. En uzun birliktelik turnuva öncesi yaşanan kamplarda oluyor. Milli Takım'a gelen seçilmiş oyuncular oynadıkları kulüplerin ya "Yıldız" ya da ilk onbir oyuncuları oluyor. Milli Takım hocasının birinci görevi; farklı karakterlere sahip oyuncu grubunu "Ekip ruhu" içinde harmanlamaktır. Tanıdığım Fatih Terim krizlerin nedeni değil, sorunları çözen bir hocadır. Milli Takım'ı Fransa'ya taşıyan "sevgi, dostluk, arkadaşlık" ilişkilerinin "prim, ego, gruplaşma" üçgeninde futbolcuya dayalı sisteme dönüşmesine Terim'in müdahale edememesi beni çok şaşırttı. Dünya Kupası grup elemelerinde takımın başında Terim olacak. Ancak Milli Takım'ın ciddi bir barışa ve revizyona ihtiyacı var. Oğul Arda Turan ile baba Fatih Terim arasındaki buzlar erimeli. Ayrıca Fatih Terim'in yarışırken yenileyeceği kaliteli genç jenerasyonun lider kimlikli ve tecrübeli Arda'ya ihtiyacı olacaktır. Cüneyt Çakır, 2016'da yola devam ediyor. İtalya-İspanya maçını yönetecek. UEFA'nın bu ataması İtalyanlar'ı kızdırdı? İtalyan basını "Çakır bizden intikam alacak" haberleri yapıyor. UEFA'nın ataması doğru mu? UEFA'nın Fransa'daki en formda hakemi Cüneyt Çakır. Yönettiği iki maçta da oynanan oyundan izleyenler keyif almışsa bunda en büyük pay Çakır'a aittir. Futbolcuya yaklaşımı güven veren, pozisyonlara hep yakın olan, oyunun temposunu sürekli yükselten ama asla maçın önüne geçmeyen ve ekibiyle birlikte dikkatli yönetim sergileyen ve finali hak eden bir Cüneyt Çakır izledim. İtalyanlar akıl karıştırıp Çakır üstünde baskı kurmaya çalışıyor. Kumpas işlerini İtalyanlar iyi bilir. Türkiye'nin elenmesinde başrolü oynayan İtalyanlar, kanayan vicdanlarına, "Çakır bizden intikam alacak" algısıyla hem pansuman yapmaya çalışıyorlar hem de İspanyollar'a kaybederlerse kendilerine Çakır üzerinden kılıf hazırlıyorlar. Galatasaray'ın Fatih Terim hayali suya düştü. Türkiye Kupası'nı kazanan altyapı teknik direktörü Riekerink ile yola devam edilecek. Yönetim risk mi aldı, şartlar mı buna zorladı? Alp Yalman'ın, Hollandalı hoca için tavrı, "Altyapıda çalışır" şeklinde. Yalman, Galatasaray'ın başına Feldkamp tipinde bir hoca getirmeyi planlıyordu. Eğer Sneijder kalacaksa Riekerink de Galatasaray'ın başında olur. Riekerink'le birlikte Galatasaray'da "Futbolcuya dayalı sistem" devam eder. Etliye, sütlüye karışmayan hocalara hele hele Sneijder gibi yaşı ilerlemiş oyuncular bayılır. Çünkü bu oyuncular istediği gibi at koşturur, hocanın kararlarında etkili olur. Galatasaray'ın kadrosunun fazla değişmeyeceğini ve kulübün Avrupa olmadan sadece "Yerel rekabet" içerisinde olacağını düşünürsek Riekerink tercihini yadırgamam. Çünkü Türkiye Kupası'nı kazanan Galatasaraylı oyuncuların maç sonu sevgi yumağı oluştururken Riekerink'e, "Seni seviyoruz. Hoca olarak başımızda kal" şeklinde coşkuyla sarıldıklarını gördüm. Serdar Aziz 4.5 milyon Euro ve 3 futbolcu karşılığında transfer edildi? 2 milyon Euro yıllık ücreti ve bonusları da olduğu açıklandı. Galatasaray taraftarı yüksek ücrete isyan etti. FFP kıskacındaki kulübün bir oyuncuya bu kadar para vermesi normal mi? Galatasaray'ın boşaltması gereken ciddi bir kadro şişkinliği var. Bunu yaparken az zarar çok kar elde etmek gerekir. Serdar Aziz genç ve mücadele gücü yüksek ancak tek hamleli bir savunma oyuncusudur. 4.5 milyon Euro eder mi? 14 yabancının serbest olduğu bir ortamda Serdar'ın bonservis bedeli ve aldığı ücret çok yüksek. Çünkü hem üç oyuncu vereceksin hem Bursa'ya 4.5 milyon Euro ödeyeceksin hem de Serdar yıllık 2 milyon Euro alacak. Şimdi Başkan Dursun Özbek'e soruyorum; madem paranız vardı, neden o zaman 2 milyon Euro verip Emre Mor'u almadınız? Serdar'ı bu paraya alıp, Emre Mor'u almamak bence Mali Kongre'de, "Hesap verin" sorusudur. Galatasaray'ın Serdar Aziz dışında diğer transfer arayışları için görüşleriniz nedir? Galatasaray tarihinin en önemli başkanı Alp Yalman'dır. Yalman'ın kurduğu yönetimlerden sırasıyla Faruk Süren, Mehmet Cansun, Özhan Canaydın ve Adnan Polat gibi isimler Galatasaray'a başkan olmuştur. Yalman, futbolu iyi bilir. Hocadan da futbolcudan da iyi anlar. Başkan Dursun Özbek Galatasaray'ı yönetmeye aday olduğunda Alp Yalman'ı yönetiminde istememişti. İşler iyi gitmeyince, Galatasaray camiası da, "Seçime git yönetimini yenile" baskısı yapınca Özbek çareyi Sportif AŞ'yi değiştirmekle yaptı ve Alp Yalman'ı ikna etti. Yalman, "Davul da tokmak da" kendisinde olması şartıyla görev yapar. Yani Yalman asla "Yetkisiz kral" olmaz. Yalman'ın rahatsızlığının nedeni başkan Özbek'in kendisine taahhüt ettiği yetkilere müdahale etmesidir. Transferde Alp Yalman ve ekibi yetkiliyken başkan Özbek'in, Serdar Aziz transferini bizzat kendisinin bitirmesi bardağı taşıran damladır. Datça'da tatilde olan Yalman bu hafta başkan Özbek'le bir araya gelip sıkıntıları masaya yatıracak. Dialogdan ya çözüm çıkacak ya da ayrılık yaşanacak. Büyük saygı duyduğum mükemmel insan Alp Yalman eğer yetkilerinin delinmemesini istiyorsa bence Dursun Özbek ile bir protokol imzalamalı.. Galatasaray'ın Serdar Aziz dışında diğer transfer arayışları için görüşleriniz nedir? Akhisar'ın golcüsü Rodallega doğru bir tercih olur. Çünkü Kolombiyalı golcü hem maliyetli değil hem de Türkiye'ye alışma konusunda uyum sorunu yok. Rodallega sırtı dönük oynayan, top tutan, iki ayağıyla şut atabilen tekniği ve vuruş becerisi yüksek, hava toplarında etkili olan bir golcü. Milli Takım'a kadar yükselen Emrah Başsan ne yazık ki önündeki basamakları atlayamayan bir oyuncu. Asla gelişme kaydedemedi. Galatasaray yönetimi Antalya'da 20 maçta ilk 11 oynayan ancak ortalama 53 dakika görev yapan Emrah Başsan sevdasından vazgeçmeli. Bu sezon sadece lig ve kupa olacağını düşünürsek Bruma ucuz bir ücrete satılmayıp kadroda tutulmalı. TFF yeni sezonda 6 hakem uygulamasından vazgeçti. EURO 2016'da 6 hakem uygulaması sürüyor. Sizce TFF'nin kararı doğru mu? Fransa'daki kupada UEFA, 6 hakem uygulamasını bozmadı. TFF de bozmamalı. TFF'nin, Türkiye'deki uygulaması yanlıştı. Kale arkası hakemlerine orta hakem atamak hataydı. Kale arkasındaki hakem eğer maç yöneten orta hakemden kıdemliyse Türkiye'de bu anlayış kriz yaratıyor. Cüneyt Çakır'ın ekibinde yer alan Bahattin Duran ve Tarık Ongun dışında kale arkası hakemleri kim; Hüseyin Göçek ve Barış Şimşek.. Bu ikisi de Avrupa'da maç yöneten FIFA hakemleri değil mi? Orada hatasız görev yapanlar Türkiye'de kendilerine "Kale arkası hakemliği" görevi verilmesini içlerine sindiremiyorlar. Bence TFF bu 6 hakem uygulamasından vazgeçmemeli, sadece kale arkası hakemlerini yardımcı hakemlerden oluşturmalı...
Organizasyon: EURO 2004.. Ülke: Portekiz.. Tarih: 22 Haziran 2004.. Danimarka, İsveç, İtalya ve Bulgaristan aynı gruptaydı ve iki takım çıkacaktı. Son maçlarda şartlar Danimarka ile İsveç'i, Bulgaristan ile de İtalya'yı karşı karşıya getirdi. İtalya kazandığında, İsveç ile Danimarka berabere kaldığında Bulgaristan dışındaki üç takım 5 puanda olacak ve gruptan çıkacak iki takımı "Üçlü averaj" belirleyecekti. Eğer İsveç-Danimarka maçı 2-2 biterse İtalya "Üçlü averaj" kurbanı olacaktı.. Sağanak yağmurda oynanan Danimarka-İsveç maçını Porto'da izledim.. İsveçli ve Danimarkalı taraftarların tribünde açtıkları pankartta şöyle yazıyordu: "Viking kardeşliği; 2-2" Maç "Viking kardeşliği" sayesinde 2-2 bitti ve İtalya ağlayarak elendi.. İtalyan medyası sonucu manşetlerine "Viking şikesi" olarak yansıttı. UEFA Sözcüsü Rob Faulkner, "Şike yok" dedi ama o dönemde UEFA Başkanı'nın İsveçli Johansson olduğunu hatırlatırım. Ahlakın temelinde, "Kendine yapılmasını istemediğin bir şeyi başkasına yapmamalısın.." düsturu yatar... FRANSA'DA DİN KARDEŞLİĞİ Tesadüfe bakın; EURO: 2016.. Ülke: Fransa.. Tarih: 22 Haziran 2016.. Hırvatlara ve İspanyollara yenilen ama son maçta Çekleri 2-0 yenen Türk Milli Takımı'nın "En iyi üçüncü" olması için Belçika'nın İsveç'le, İtalya'nın İrlanda ile berabere kalması yetiyordu. Belçika kazandı. İtalya, zayıf İrlanda'ya 85'te yediği golle kaybedip Türkiye'yi badem etti... EURO 2016'dan elenen kim; Türkiye ve Arnavutluk.. Bu iki ülkenin dini değerleri nedir: Müslümanlık.. Maçlara ve sonuçlara baktığımızda Fransa'daki kupa "Din kardeşliği" olarak tarihe geçecek. O yüzden göbeğimizi kendimiz kesmeyi öğrenmeliyiz. UEFA 'ETİK DEĞİL' DİYOR UEFA'nın 2016 Avrupa Şampiyonası için açıkladığı statüye göre İtalya'nın yaptığı geniş rotasyona benzer durumlar için bir madde bulunuyor. Statünün 5. maddesinin A bendinde, "Federasyonlar, elenene kadar sahaya olabilecek en güçlü takımlarıyla yer alır" ifadesi bulunuyor. İtalya'nın yaptığı rotasyonun UEFA tarafından da etik bulunmadığı bu maddeyle açıklığa kavuşsa da söz konusu maddenin ciddi bir yaptırım uygulama ihtimali bulunmuyor.
İsteyince adam gibi mücadele edilebiliyor, adam gibi futbol ortaya konuyor, yürekli olunuyormuş. Milli Takım oyuncularının aklı başına yumurta kapıya dayanınca geldi. Bu kadar inançlı, yardımlaşması yüksek, kişilikli ve karakterli oyunu Çekler'den önce kaybedilen iki maçta sahaya yansıtsalardı yine alkışlanacak bir Milli Takım olurdu. Bu futbol değişiminin altında üç tane neden var: 1- Cumhurbaşkanımız Sayın Recep Tayyip Erdoğan'ın hem Arda'ya sahip çıkması, hem de Terim'e destek vermesi tüm Milli Takım'a bir mesaj gibi yansıdı. Cumhurbaşkanımızın bu konuşmasının altında yatan en büyük ifade "Bizi sevindirdiniz, kaybettiğinizde de arkanızdayız. Ama bizleri sevindirecek güce sahipsiniz, bunu yapın" şeklindeydi. Cumhurbaşkanımızın motivasyonu, başta kaptan Arda olmak üzere tüm futbolcuların; dikkatli, istekli, coşkulu ve mücadele gücü yüksek bir oyun kurmalarını sağladı. 2- Bu turnuvanın yıldız adaylarından birisi Emre Mor'du. Nihayet Fatih Terim, "Yap hep ya hiç" şeklindeki Çek maçına Emre'yi 11'de başlattı. 18'lik yıldızın farklılığını tüm Milli Takım oyuncuları hissetti Emre, çabukluğu, deparları, dikine gidişiyle; hem hücuma zenginlik kazandırdı hem pozisyon üretmemizde etken oldu hem de özlediğimiz kanat ataklarını yaşattı. Burak'ın attığı golde yaptığı koşu, attığı çalım ve topu kestiği adres dört dörtlüktü. 3- Arda Turan tribünler tarafından alkışlanırken gerçekten ilk 2 maçta koşmadığı kadar Çeklere karşı müthiş mücadele ortaya koydu. Takımını gerçek bir kaptan gibi yönetti. Mücadele ederken de ortaya karakterini koydu. Milli Takım, Fransa'da unuttuğu, arkadaşlık, dostluk ve sevgi değerlerini Çek maçında yeniden kazanmış göründü. Ozan Tufan mükemmel bir gole imza atarken inanılmaz rakipleriyle mücadele etti. Selçuk sahanın her yerine bastı. İspanya maçında yürüyecek hali olmayan Burak, rakip defansın arkasına attığı deparların yanı sıra savunmaya da ciddi destek verdi. Bu Milli Takım, Fransa'ya "Yenildiğimizde değil, vazgeçtiğimizde kaybederiz" sloganı ile gelmişti. Vazgeçmemek adına iyi oyundan çok mücadele olarak yardımlaşma olarak sahaya kaliteyi yansıttılar. Arnavutluk'u geride bıraktık ama kendi göbeğimizi kendimiz kesemeyeceğiz. Rakiplerimiz yardım ederse geçebileceğiz.
Koltuğa yapışmak gibi bir niyetim yok. Görev sürem olan altı yılda en büyük hedefim sportif olarak başarılı, ekonomik olarak güçlü bir Beşiktaş yaratmak... Yeni sezonda deplasmanlara kendi uçağımızla gideceğiz. Uçağın gövdesine Beşiktaş yazacak... Kullanmadığımız günlerde uçak özel firmaya kiralanacak Nice'teki Türkiye-İspanya maçından sonra Türk Hava Yolları ile İstanbul'a dönerken, uçakta Beşiktaş Kulübü Başkanı Fikret Orman ile sohbet ettik... Şampiyon olmanın mutluluğu hala Başkan Fikret Orman'ın yüzünden okunuyordu. Uçakta yer alan rakip takım taraftarları üzerlerinde kulüp formalarıyla Başkan Orman'ın yanına gelip fotoğraf çektirdi. Beşiktaş üzerine yaptığımız futbol sohbeti sırasında yanımızda Uludağ Gazozları'nın sahibi Ömer Kızıl da vardı... Sözü Başkan Orman'a bırakıyorum: RESTORANLAR MÜTHİŞ OLACAK "Dünyanın en güzel stadını dünyanın en güzel yerine yaptık. Çok uğraştık. Uykusuz geceler geçirdik. Teknolojisi yüksek çok akıllı bir stadyum yaptık. Vodafone Arena, Beşiktaş'a sadece futbol mabedi olmayacak, yaşayan bir stat haline gelecek... Özellikle boğaza bakan restoranlar her vakit hep müthiş bir doluluk yaşayacak. Ayrıca stada büyük bir müze yapmayı planlıyoruz.. Avrupa'daki büyük kulüplerin statlarında olduğu gibi Vodafone Arena'yı gezmek isteyenlere ücret karşılığı bu imkanı tanıyacağız.. Ben Beşiktaş'a hizmet için varım. Koltuğa yapışmak gibi bir niyetim yok. Tüzük gereği iki dönem yani toplam 6 yıl görev yapma hakkım var. Bu zaman sürecinde en büyük hedefim; sportif başarıları istikrarlı olan, ekonomik açıdan güçlü bir Beşiktaş yaratmak. Ben ve yönetim kurulumuz hesaba kitaba dikkat ediyoruz. Örneğin futbolcularımıza tek kuruş borcumuz yok. Pahalı futbolcuların da peşinden koşmuyoruz. Üstelik bizim belirli bir bütçemiz ve transfer politikamız var. Beşiktaş'ın güçlü kadrosuna yapacağımız 3-4 tane oyuncu transferi yeterli olacaktır. Devre arası kiraladığımız Marcelo'nun da bonservisini de bütçemize uygun aldık. Pahalı transferler yapmayı düşünmüyoruz. Takım içi dengelere özen gösteriyoruz. Bütçemize uygun almak istediğimiz oyuncular eğer belirlediğimiz ücreti kabul ederlerse Beşiktaş'a gelebilirler." SAĞ BEKİ SİZ BİLİYORSUNUZ! Başkan Fikret Orman'a, "Kaleci aldınız mı?. Sağbek kim olacak?" diye sorduğumda şöyle dedi: "Sağ bek geliyor.. Kaleciyi de Milli Takım'ın kaybettiği İspanya'dan aldık.." dedi. Sağ bek'in Gökhan Gönül olup olmadığını hatırlattığımda, "İsim yok ama biliyorsunuz.." şeklinde gülümsedi.. İspanyol kalecinin de Boyko transfer edilmeden önce çapraz bağlarını koparan ve Deportivo ile sözleşmesi biten 28 yaşındaki Fabricio Agosto Ramirez olduğunu öğrendik. İKİ DE OTOBÜS ALIYORUZ Başkan Fikret Orman'ın sohbetimizdeki sürprizi kulübe alacaklarını söylediği Beşiktaş uçağı projesiydi... Orman, yeni lig sezonunda Beşiktaş'ın kendi uçağıyla deplasman maçlarına gidip geleceğini anlattı. Alınacak uçağın gövdesi Beşiktaş'ı yaşatacak. Maliyeti 40 milyon dolar olacak. Ancak Başkan Orman uçağı Leasing sistemiyle almayı düşündüklerini ve bütçeden 20 milyon dolar çıkacağını söyledi. Başkan Orman, Beşiktaş uçağını sadece deplasmanlar için kullanmayacaklarını gelir elde etmek amacıyla özel bir uçak firmasına kiralayacaklarını söyledi. Orman ayrıca iki otobüs aldıklarını vurguladı. Havalimanına kendi otobüsleriyle gideceklerini, ikinci otobüsün de indikleri havalimanında kendilerini karşılayacağını söyledi. Başkan Fikret Orman, uçak ve otobüs formülüyle Beşiktaş'ın kurumsal imajlarını güçlendirmeyi amaçladıklarını dile getirdi.
İspanya da Brezilya da Almanya da ağır mağlubiyetler almışlardır. Ama kaybederlerken asla teslimiyetçi bir ruhla oynamamışlardır. İspanya bize karşı zaten favoriydi. Hırvatistan maçından sonra ağır eleştirilen millilerin, İspanya'ya karşı onur mücadelesi vereceklerini tahmin etmiştim ama yanıldım. Başta kaptan Arda olmak üzere tüm futbolcuların, "Turnuva bitsin, evimize gidelim. Bizim Fransa'da ne işimiz var?" diyecek kadar sorumsuz, isteksiz, mücadeleden uzak ve sahaya yüreklerini koymadan oynadıklarına şahit oldum. Fatih Terim'in çok eleştirilen kadroda değişikliğe gitmeyip sadece Burak'ı monte etmesi Milli Takım'ın çöküşünün habercisiydi. O Burak, zihinsel ve fiziksel olarak hazır değildi. Kritik pozisyonlarda gole giden arkadaşının ayağından topu çaldı, ofsayta düştü, pozisyonu öldürdü ya da topu dışarı şutladı. Fatih Terim ve Milli Takım'ı Fransa'ya götüren en büyük etken son üç maçta oynadığı 4-6-0 sistemiydi. Ancak Burak'a teslim olmak, santrforlu sisteme dönmek İspanya maçının farklı kaybedilmesine neden oldu. İddia ediyorum, İspanya Milli Takımı'nın idmanlarındaki çift kalelerde bile bu kadar yumuşak mücadele olmaz. Milli Takım'ın kaybetmesine saygı duymuyorum, çünkü sonuca ve rakibe isyan eden oyun ortaya koymadılar. Terim takımla yaşamıyor mu? Kimin formda, kimin başarıya aç olduğunu bilmiyor mu? Ama sahadaki oyuncular kusura bakmasınlar Fransa'daki turnuvaya, tüccar zihniyeti ile gelmişler. Arda'nın kafası İspanya'da, Gökhan'ın, Topal'ın kafası transferde. Caner, Ozan Tufan uzun süre oynamamışlar. Terim'in Emre Mor'u İspanya'ya karşı düşünmemesi hayal kırıklığı oldu. Çünkü İspanya bize boş alanlar verdi ama Arda, Oğuzhan, Burak ve Hakan Çalhanoğlu'nun öne hızlı hücum edecek güçleri yoktu. Eğer İspanya maçı idman havasında oynamasa 6-0'lı-8-0'lı yenilgiler dönemini yeniden görebilirdik. Arda iyi değil. Koşamıyor, mücadele edemiyor, çalım atamıyor. Seyircinin tepkisine tepki koyması hataydı. Ancak tribünde izlerken bir konuda utandım; Türk taraftarları tribünlerde içkilerini içerken maç boyunca milli sporculara ağza alınmayacak küfürler etti. Yuhalayabilirsiniz ama kimsenin ailesine küfür edemezsiniz. Böyle taraftarlık olmaz.
İlk maçı kaybettik ve sıra İspanya maçında… Sizce İspanyollara karşı nasıl oynamalıyız? İspanya Milli Takım'ı Barcelona'nın yarattığı "Altın Jenerasyon" dönemini kaybetti, Barça'nın İspanya Milli Takımı'na taşıdığı "Tiki-taka" pas anlayışı da eskisi gibi güçlü ve keyifli değil. Milli Takımımız, İspanyollar ile "Pas düellosu"na girmemeli. Top bizde kalmamalı ama dikkatli ve doğru pozisyon almalıyız. Gürcistan'ın 1-0 kazandığı, Çekler'in son dakika golüyle kaybettiği maçlarda ortaya koyduğu oyun anlayışı Milli Takım'a "rol model" olmalıdır. İniesta'nın yönetimindeki İspanya'yı dar alanda oynamaya mahkum etmeliyiz. Konya'daki Hollanda maçında orta alanı kalabalık tutup rakibi geniş alan vermeden, nasıl kenarlara oynamaya zorladıysak İspanya'ya da aynı anlayışı uygulamalıyız. Hırvat maçında en büyük eksiğimiz maç 0-0 iken Milli Takım'ı hızlı hücuma çıkaracak oyuncu yokluğuydu. Göbekten Oğuzhan, kanattan da Emre Mor bunu yapabilir. Çünkü bu ikili topla rakip savunmanın arkasına gidip, pozisyon üretir. İspanya'ya santrforlu sistemle değil savaşçı ve kalabalık bir orta sahayla, yani 4-6-0 düzeninde çıkmalıyız. İspanya maçında kadroda nasıl değişiklikler bekliyorsunuz? Özellikle Emre Mor'la ilgili düşünceleriniz neler? Emre Mor ilk 11 başlamalı. Neden? Emre hızlı ve çabuk. Topla dikine giderken müthiş vites yükseltiyor ve önüne çıkan rakibine kolay çalım atıyor. Emre, kanatta oynayacaksa Juanfran'ın kanadında oynamalı. Jordi Alba çabuk ve atletik bir bek. Emre bu düelloda yıpranır. Juanfran geri dönüşleri ağır bir bek. Ayrıca Emre pozisyon değiştirip "santrfor" gibi oynar ve Pique&Ramos ikilisinin arasına atılacak toplara yapacağı koşularla rahat pozisyon bulur. Pique&Ramos ikilisi La Liga'da Emre Mor tipi oyunculara karşı hep zaafiyet yaşadı. Terim'in sözleri için ne diyorsunuz? Futbolcularına hep, "Bir şeyi kazanmak için bazı şeyleri kaybetmelisin. Unutma; kaybettiğinde değil vazgeçtiğinde yenilirsin" sözünü ezberleten Terim'in, "Fransa sonrası Milli Takım benimle ya da bensiz yola devam eder" açıklamasında eleştirilerden dolayı bir kırgınlık yaşadığını düşünüyorum. Milli Takım'ın başarısızlığından reyting yapmaya çalışanların yine gölgeleri görünmeye başladı. Terim bu eleştirilere artık şerbetli olmalı ve göreve devam etmeli. Çünkü Milli Takım yepyeni, kaliteli ve genç bir jenerasyon yakaladı. Çizilen yeni yol haritasında bu Milli Takım'ın Dünya Kupası elemelerinde oyuncuların "e tle tırnak" örneği gibi Terim'e ihtiyacı olacaktır. Terim eğer ayrılmayı düşünüyorsa, bu yanlış olur, çünkü hem Milli Takım hem de Türk futbolu zarar görür. İspanya maçı sonrası, Çeklerle oynayacağız. Gruptan çıkma şansımız sizce nedir? Şartlar; "3 puan alırsan rakipleri bekle. 4 puan ise mutluluk ve tur demek" diyor.
Fatih Terim'in, Milli Takım'ı Fransa'ya taşıyan oyuncularla Hırvatistan maçına başlaması, "Duygusal karar" olarak görünse de kağıt üzerinde çok yanlış değildi. Oyuna akıl ve kalite koyan oyuncularımız Arda Turan-Hakan Çalhanoğlu- Oğuzhan çok etkisiz kaldı. Bu üçlünün topa hükmetme eksikliği yüzünden Hırvat kalesine Ozan'ın kafa vuruşu dışında etkili hücum edemedik. Arda- Hakan-Oğuzhan üçlüsü topla dikine gidemedikleri gibi hem top tutamadılar hem de rakibin sertlik içeren temaslı oyununa yeterli fizik güçleri olmadığından karşılık veremediler. Maçta ciddi fark yaratan Hırvatların iki yıldızı Modric ile Rakitic, oyunun iki yönünü eksiksiz ve disiplin içinde oynadı. Arda-Hakan-Oğuzhan üçlüsü top tutamamalarının yanı sıra hücuma gittiler gelemediler, savunmaya döndüler bu kez hücuma çabuk gidemediler. 34 yaşındaki Hırvat kaptanı Srna bindirmeleriyle Caner'in bölgesini darmadağın etti ve inanılmaz etkili ortalar yaptı. Hırvat kalesinde yakaladığımız tek pozisyonda Gökhan'ın mükemmel ortasına Ozan Tufan kafayla "stoper" vuruşu yaptığı için golü kaçırdı. Modric'in attığı gol tamamen kaleci Volkan'ın dikkatsizliğiydi. Neden mi? Selçuk topu uzaklaştırdığında Volkan, "Tehlike geçti" rahatlığında olduğundan Modric'in vuruşunu beklemediğinden gereken pozisyon duruşunu yapmadı ve golü yedi. Fatih Terim'in soyunma odasına yenik giren ve ilk yarı üretemeyen oyuncu grubuyla ikinci devreye başlaması bence akıl tutulmasıydı. Çünkü ilk yarı Milli Takım'ın en büyük eksiği rakip kaleye hızlı top taşıyacak ve çabuk hücumu gerçekleştirecek bir oyuncunun olmamasıydı. Volkan- Burak değişikliği aynı anda ve ikinci yarının başında yapılmalıydı. Ayrıca "Sürpriz" denilen Cenk Tosun tercihi yanlıştı. Hırvat savunmasını ancak rakibin sırtına etkili koşular yapabilen Burak'la rahatsız edebilirdik. Fatih Terim, Türk futbolunun en cesur hocalarından biridir. Hırvatlar galip durumda ve kapalı savunmaya döndüğü anda Emre Mor'u oyuna almak hataydı. Emre gibi hiperaktif, rakibini kolay geçebilen ve kolay faul kazandıran bir oyuncu ancak skor eşitse oyunda olmalı. Yani; Terim'in ilk on bir sürprizi Cenk değil Emre Mor olmalıydı.
Tarih: 22 Aralık 2009.. Yer: Florya'da GS TV stüdyosu. Hasan Tankaya'nın yönettiği, ben ve Cüneyt Tanman'ın katıldığı Futbol Akşamı programının konuğu Arda Turan olmuştu. Sohbetimiz sırasında şimdilerde Barcelona'da birlikte oynadığı Messi için, "Dünyanın en büyük futbolcusu... Müthiş yetenekli" ifadesini kullanmış, kendisini tanımlarken, "Önder bir oyuncuyum" demişti. Avrupa hedefini açıklarken Arda, "Avrupa'nın her takımında rahat oynarım" demişti. Arda kalitesi ve yetenekleri sayesinde Atletico Madrid'den Barcelona'ya hak ederek transfer oldu. Arda benim için çok çok özeldir. Türk futbolunun en değerli mücevheridir.. Karakter olarak "Adam gibi adam"dır. Milli maç performanslarına bakınca Barcelona'da oynamadığı ve oynadığı dönemde iki farklı Arda var. Türkiye'nin; Letonya, Hollanda, Çek ve İzlanda maçlarında müthiş bir Arda izledim. Arda o dönem Barça'nın transfer yasağı nedeniyle sadece Milli Takım'da oynayabiliyordu. Maç eksiğine rağmen Milli Takım'ın en çalışkanı ve en üretkeniydi. İki kupalı şampiyonluk yaşadığı Barça'da ilk 11'de oynamamak bence Arda'yı bozmadı. Ancak As Gazetesi'nin Arda'yı, "Yılın en kötü transferleri" listesinde göstermesi bilinçaltında Arda'nın futbol aklını karıştırmış. Karadağ ve Slovenya maçlarında Arda'yı "Nasıl bir futbolcuyum, görün" gibi bir anlayış içinde olduğunu gözlemledim. Bu iki maçta paylaşımcılıktan uzak topla daha fazla oynayan Arda'nın bilinçaltına yerleşen bu saplantıdan hatta baskıdan kurtulması gerekir. Fransa'da Hollanda-Çek-İzlanda maçlarındaki gibi sadece oynayan değil, oynatan, üreten ve lider Arda'ya ihtiyacımız var.
Oyun akıllarımız Arda, Oğuzhan, Hakan Çalhanoğlu, Selçuk ve Volkan Şen'in koşu performansları, dirençleri ve topa hükmetme kaliteleri, Milli Takım'a Fransa'da yön verecek. Neden mi? İspanya-Hırvatistan- Çek üçlüsünün karışımı, sert, çok koşan, iyi mücadele eden, iyi top kullanan Slovenya önünde oyunun savunma ve hücum yönünü nasıl oynadığımızı gördük. İlk yarıda, Arda-Oğuzhan-Çalhanoğlu üçlüsü sık alan değiştirip, doğru pozisyon alıp, topa hükmettikleri süre içinde Slovenya kalesine etkili hücum ettik. Slovenya'nın kalemizde kurduğu baskıyı "kompakt" oyun anlayışı içinde bertaraf ettik. Takım halinde savunmaya geçtiğimizde Slovenya'ya şut atacak alan bile bırakmadık. Orta alanı çok adamla kontrol ettik. Caner-Gökhan ikilisini kanatlardan hücuma kaldırdık. Terim'in Oğuzhan-Çalhanoğlu ikilisini çıkarıp Emre Mor ile Volkan Şen'i kanatlara monte etmesi Milli Takım'a hızlı hücum yapma imkanı verdi ama orta alandaki direncimiz zedelendi. Selçuk-Ozan ikilisi, baskıyı karşılarken Burak ve Arda'dan yeterli destek alamadık. Oğuzhan-Çalhanoğlu aynı anda oyundan çıkmamalı. Özellikle Oğuzhan bu sezon Beşiktaş'ta Atiba ile başarılı bir ikili olurken oyunun iki yönünü de oynamayı öğrendi. Oğuzhan'ın varlığı orta alana direnç ve kalite katıyor. Terim belli ki Burak'ı "Seni gol silahım olarak görüyorum" mesajıyla kazanmak istiyor. Burak da güzel bir kafa golü atarak Milli Takım'ın kazanma alışkanlığını sürdürdü. Ancak Burak savunmaya yardıma sadece rakip korner atarken gelmemeli. Önde kalacaksa rakip savunmanın kolay top kullanmaması için baskı kurmalı. Volkan Babacan gecenin yıldızıydı, topları sektirmedi. Rakibin etkili şutlarında doğru pozisyon alarak gol yemedi. UYARI: Emre Mor her türlü övgüyü hak ediyor. Ama iki şeyi unutmamalı. 1- Pas vermeyi öğrenmeli. 2- İtiraz etmeyi unutup futboluna odaklanmalı.
SORU : EURO 2016 öncesi bugün Slovenya karşısında son hazırlık maçına çıkıyoruz. Fatih Terim'in bu son provada sahaya nasıl bir takım çıkarmasını bekliyorsunuz? Milli Takım'ın orta alanda ve hücum bölgesinde sorunları yok. Savunmanın iki kanadında da Gökhan-Şener, Caner-İsmail gibi etkili hücum beklerimiz var. Ancak savunmanın göbeğinde ciddi sıkıntı olduğunu düşünüyorum. Fatih Terim Mehmet Topal-Hakan Balta ikilisini göbekte kullanıyor. Balta'nın sol stoperde uzun süredir belirli istikrarı var. Ancak Topal'ın tek hamleli bir oyuncu olduğunu hatırlatırım. Ayrıca Topal ön liberoda çok başarılı bir sezon geçirdi. Terim, son prova Slovenya'ya karşı kadroda iki analizi görerek yapmalı. 2008'de savunmada yaşanan sakatlıkları hatırlatarak; Ahmet Çalık-Balta ile Semih-Topal ikilisini savunma uyumu adına birer devre birlikte düşünmeli. Çünkü bu eşleşmeleri hiç görmedik. Emre Mor turnuvanın yıldız adayı. Çabuk, özgüvenli, iki kanatta birden oynayabiliyor. Topla hareket halinde rakibine kolay çalım atıyor. Fatih Terim Fransa'da Emre Mor'u, kaptan Arda, Oğuzhan-Hakan Çalhanoğlu gibi tekniği ve etkili pas kullanma becerisi yüksek yıldızlarla birlikte ilk onbirde kullanmalı. SORU : Gruptaki rakiplerimizi göz önüne alırsak EURO 2016'da Milli Takımımız'ın şansını nasıl değerlendiriyorsunuz? Başarı şifremiz: dikkat &sabır Futb olda sistemler değil stratejiler maç kazandırır. Hırvatlar'ı, Çekler'i ve özellikle İspanya'yı, fizik gücümüzü düşünürsek oyunun boyunu büyüterek alt edemeyiz. Konya'daki Hollanda ve İzlanda ile dışarıdaki Çek maçındaki gibi geniş alan vermeden ama topu kazandığımızda rakip kaleye hızla giden Milli Takımımızın oynadığı "Kompakt" futbolumuz üç rakibimize karşı oynayacağımız oyun için "Rol model" olmalıdır. Santrforlu sistemde Burak'ı eğer 4-6-0 oynarsak Arda'yı ve Emre Mor'u "Sürpriz golcü" olarak orta alandan rakip savunmalarını arkasına kaçırarak gol ya da golleri bulabiliriz. Başarı şifremiz; dikkatli, sabırlı olmak. En büyük zaafımız öfke kontrolüne yenik düşmemek. Sayısal olarak eksilmezsek bu gruptan çıkarız.
Milli Takım, Fransa'daki grup maçlarında futbol felsefeleri tamamen oynamak üzere kurulu olan pas kaliteleri yüksek İspanya, Hırvatistan ve Çekler ile boy ölçüşecek. Bizim Milli Takım da oynamaya özen gösteren ve ayağa isabetli pas yapabilen oyunculardan kurulu değil mi? Kazandığımız İsveç maçı ile kaybettiğimiz İngiltere maçında "Oynayan takım" olarak keyif verdik. Fransa öncesi Karadağ tercihi yanlıştı. Letonya, Estonya, Kazakistan gibi Karadağ da rakibi bozan, çok koşan, sert oynayan ve kapalı çok adamla savunma yapan bir ekip. Milli Takım topa hükmetmesine rağmen Karadağlı oyuncuların çok sert ve telaşlı oyununa ayak uydurunca "Kör döğüşüne" benzeyen oyunda pozisyon üretemedik. Özellikle ilk yarı Arda'nın oynadığı yere odaklanıp oyunu terse çevirmedik ve Volkan Şen'in kanadını kullanmadık. Emre Mor'un oyuna girmesiyle Milli Takım'ın hücum etkinliği arttı. Arda'nın ortasında Topal'ın attığı gol kazanma alışkanlığımızı sürdürdü. Keşke Emre Mor maça ilk onbirde başlasaydı. Emre girdikten sonra Milli Takım'ın şekli değişti. Emre; çabukluğu, oyun zekası, çalım becerisi ve yüksek tekniğiyle göz kamaştırdı. Emre Mor gibi bir mücevheri Milli Takım ailesine kazandırdığı için Terim'i kutluyorum. Fatih Terim ilk yarı Oğuzhan- Ozan ikilisini "Atiba-Oğuzhan" gibi kullanmak istedi ama tutmadı. Çünkü ne Ozan ne de Oğuzhan öne oynama alışkanlıkları yüzünden savunmaya yakın olamadı. Selçuk-Ozan ikilisi Milli Takım'ın orta alandaki şifresi. Neden mi? Selçuk tecrübesi ve zekasıyla rakibin temposuna göre topa ve oyuna yön veriyor, savunmaya yakın oynuyor Ozan da bu sayede özgür kalıyor.. Turnuvada bu ikiliyle oynayacağız. Şayet Ozan olmazsa Selçuk'un yanında Topal oynamalı. Terim zaten kafasında Fransa'ya götüreceği oyuncuları çoktan belirlemiştir. Sadece sakatlık olursa kadro değişir. Arda, Hakan Çalhanoğlu, Oğuzhan, Volkan Şen ve Selçuk Milli Takım'ın oyununa akıl ve kalite koyan oyuncuları. Merakım; bu beşlinin aynı anda ilk onbirde oynadığını düşünürsek Terim'in Cenk Tosun'la ya da Burak'la oynama şansı olabilir mi?
Ziraat Türkiye Kupası'nın Galatasaray adına altyazısında şöyle yazıyordu: "Kupayı kazan, derbide galip gel, Avrupa hakkını elde et, cezanı çek." Sneijder, Podolski, Selçuk ve Muslera'lı kadro; ilk yarıda oyunun, topa hakim olmanın ve pozisyon üretmenin üstünlüğünü elinde tuttu. Bu dörtlü, Galatasaray'ın omurgası gibiydi, hem iyi oynadılar, hem de Galatasaray takımının mücadele gücünü yükselttiler. Fenerbahçe'ye top geçtiğinde Galatasaraylı oyuncular, alanları iyi kapatıp Volkan ve Alper'in hızlı hücum etmelerine izin vermediler. Sol tarafta Carole'un bindirmeleri etkiliydi ve Emre Çolak, Sniejder, Podolski, Yasin Galatasaray'ı hücuma kaldırırken hep sol bölgeyi kullandı. Sürpriz bir şekilde sağ bek oynayan Semih, savunmada çakılı hücuma çıkmayı düşünmezken amacı, Volkan'ın deparlarına engel koymaktı. Galatasaray'ın isteği, coşkusunu Podolski'nin akıl dolu takipçiliği golle sonuçlandırdı. Emre Çolak'ın mükemmel kornerinde topu Denayer'in kafayla arka direğe aşırması çok akıllıcaydı. Alman yıldız da bu fırsatı tepmedi. Fenerbahçe, Nani'nin duran toplarından pozisyon üretmeye çalıştı. Kjaer ve Topal'ın kafa vuruşlarında gol pozisyonları yakaladı. Sneijder'in oyundan çıkıp Chedjou'nun ön liberoya geçmesi Galatasaray'ın tüm taktiksel performansını terse çevirdi. Çünkü Sneijder, önde paslara duvar oluyor, takımının doğru pozisyon alması için arkadaşlarına akıl veriyor ve Galatasaray'ın oyununu bir maestro gibi yönetiyordu. İkinci yarıda Sneijder'siz Galatasaray oyunu kontrol edemediği için Fenerbahçe'nin baskısını kabullenmek zorunda kaldı. Nani ve Volkan'ın kenarlardan getirdiği toplarda Galatasaray defansı, iyi yer tutarken Muslera da çok dikkatliydi. Kaptan Selçuk, sahanın her yerine bastı. Podolski milli takıma seçilmenin verdiği moralle Ba-Kjaer ikilisiyle tek başına savaştı. Bu finalde Sinan Gümüş, heyecanını yenememiş olacak ki topla buluştuğunda çok etkili olamadı. Riekerink'in hamleleri doğru zamanda, doğru isimlerle yapıldı. Sabri girdikten sonra Semih'e yardım edip öne taşımaya çalıştı. Chedjou da Fener ataklarını kesmeye çalıştı ve defansa yardım etti. Sezon başından beri camiasını ve taraftarlarını üzen Galatasaraylı oyuncular kupayı kazanarak hem büyük bir zafer elde etti, hem de sezonu kupasız kapatmadıkları gibi Avrupa cezasını da çekme hakkını elde etti.
Kader mi bilemem ama Akhisarspor bu sezon ligde de kupada da Galatasaray'a hayat veren takım oldu.. İki ekip, tam 6 kez karşı karşıya geldi ve G.Saray hiç kaybetmedi. G.Saraylı oyuncuların ruh haline bakınca kafalarında iyi oyundan çok galibiyet önemliydi. Muslera'nın mükemmel oynadığı maçta Galatasaray kazanıp beşincilik umutlarını yeşertti. Ama her şey G.Saray'ın elinde değil. Çünkü Akhisar yine Galatasaray'ın kaderi olacak. Akhisar deplasmanda Osmanlı'ya kaybetmezse G.Saray, Avrupa cezasını çekme hakkı kazanacak. Maça gelince; Galatasaray adına gecenin kahramanı inanılmaz kurtarışlar yapan Muslera oldu. Linnes, Denayer, Carole ve Balta birbiriyle uyumluydu. Ama Sneijder'in "Ben istersem oynarım. İstersem çıkarım" hali Galatasaray'a zarar veriyor. Çünkü Sneijder'in fizik gücü ile zihinsel gücü aynı dili konuşmuyor. İkili mücadeleleri kazanamıyor ve gereksiz öfkeleniyor. İki penaltının yaratıcısı Yasin, çok pas hatası ve top kaybı yapmasına rağmen savunmasına verdiği destekle göz doldurdu. Ancak ilk penaltı haksızdı çünkü top Douglao'nun göğsüne çarptı. Cenk Ahmet'in topu eliyle kestiği pozisyonda penaltı doğruydu. Selçuk-Sabri-Emre Çolak üçlüsü, ilk yarıda savunmadan hücuma çıkarken kaybettikleri toplarla Akhisar ataklarına resmen "asist" yaptı... Ancak bu üçlü, oyunun ikinci yarısında daha kontrollü ve dikkatli bir oyun kimliğine bürünüp isabetli pas yapma konusunda toparlandı. İki önerim var: 1-Sinan Gümüş Galatasaray'ın geleceğinde yer alacak yetenekli bir oyuncu. Sneijder'in tükendiği, Umut'un kafasının yarıldığı, Sabri'nin ve Yasin'in yorulduğunun görülmesine rağmen oyuna 87'de girmez. Çünkü genç oyuncular kırılgandır. Kararı verenleri kınıyorum. 2-Yönetimin yerinde olsam Rodallega'yı almaya çalışırım. Adam duvar olup top tutuyor. Önüne atılan topa hızlanıyor. Ayakla şut atıyor, kafayla vuruyor ve kenardan orta gelmeden mükemmel pozisyon alıyor. Not: Beşiktaş ailesinin şampiyonluğunu kutluyor ve Devler Ligi'nde başarılar diliyorum.
Fenerbahçe'nin Portekizlisi Nani diyor ki; "Şampiyonluğu Başakşehir maçında kaybetmedik. Sezon başından beri takım olamadık..." Fenerbahçe'nin hocası Pereira vatandaşı Nani'ye cevap veriyor; "Sen önce sahada nasıl performans gösterdiğine ve istatistiklerine bak... Daha fazla sorumluluk almadın. Bir yıldız gibi oynamadın..." Bu tartışma günümüz futbolunda artık teknik direktörlerin ne kadar önemli olduğunu bize belgeliyor.. Çünkü teknik adamlık bir takıma "Antrenman yaptırmak.. Kondisyon yüklemek.. Yeni sistem öğretmek.." gibi kuralları çoktan aştı.. Öncelikle teknik adam, "Kriz nasıl yönetilir?" bilecek.. Takım içinde bütünlüğü sağlayacak. Farklı karakterlere sahip oyuncu grubunu "Ekip ruhu" içinde harmanlayacak. Futbolcusunu kamuoyunun önüne atmayacak, sorunları kendi içinde çözecek beceride olup medyaya malzeme olmayacak.. En önemlisi yerli ya da yabancı teknik adam YILDIZLARLA geçinmesini bilecek. Ve; krizlerin nedeni değil sorunları çözen kişi olacak. GÜNEŞ'İN ADALETİ Şampiyonluk yarışında; Beşiktaş ile Fenerbahçe arasındaki en büyük ayrıntı iki teknik adam Şenol Güneş ile Pereira'nın futbolcuları yönetip yönetememe farkıdır.. Şenol hoca yerli oyuncularla yabancı oyuncular arasında "Birimiz hepimiz, hepimiz Beşiktaş için" anlamına gelen sevgi köprüsünü başarıyla kurdu. Hiçbir oyuncuya taviz vermedi ama hiç kimsenin hakkını da yemedi. Adaletli oldu. Şenol Hoca'nın oyuncularına yaklaşımında "Söylemler ile eylemler" konusunda güven sarsıcı hiçbir davranışı olmadı. Gomez, Sosa, Querasma'ya nasıl davrandıysa, Oğuzhan'a, Olcay'a, Gökhan Töre'ye de aynı davranışı sergiledi. Beşiktaş yarışırken geriye düştü, öne geçti ama oyuncular Şenol Hoca'nın davranışları konusunda asla özgüven sendromu yaşamadı. Şenol Güneş engin tecrübesiyle Beşiktaş'ta krizlerin nedeni olmadı ama çözümlerin baş mimarıydı. Beşiktaşlı oyuncular şampiyonluk yarışında, "Şenol Hoca'nın takımı" anlayışıyla mücadele etti. ETKİSİZ PEREİRA Fenerbahçe yönetimi maaşları ve bonservis bedelleri dahil 70 milyon Euro'ya tam 11 yeni futbolcu aldı.. Kim bunlar? Van Persie, Nani, Kjaer, Souza, Fernandao, Volkan Şen, Şener, Ozan Tufan, Ba, Markovic, kaleci Fabiano.. Bu isimlere baktığımda karşımıza tam bir yıldızlar topluluğu çıkıyor.. Yine bu oyuncuların yerli-yabancı 7 ismi ülkelerinin milli takımlarında oynuyor.. Maalesef Pereira, F.Bahçe'yi Nani'nin geç de olsa vurguladığı "Takım" yapamadı. Takım içinde yaşanan krizlere Pereira çözüm üretemediği gibi hem yıldızlarla geçinemedi hem de krizlerin baş mimarı oldu. Oyuncu grubu zaman geldi Pereira'yı saha içinde "Şamar oğlanı" yaptı. Yıldızlara söz geçiremeyen Pereira bu ezikliğini medyaya karşı "Delikanlı" bir tavır sergileyerek gidermeye çalıştı. Tarihin en ünlü ABD'li basketbolcusu Michael Jordan'ın ünlü sözünü hatırlatayım: "Yıldızlarla maç kazanırsınız.. Takım olursanız ise şampiyonluk kupasını kaldırırsınız.."
Fenerbahçe lobisi bir hafta boyunca, "Galatasaray bize oynadığı oyunu Beşiktaş'a oynamaz" şeklinde algı operasyonu yaptı. Sosyal medyadaki Beşiktaşlılar da, "Galatasaray, Fenerbahçe'nin 4'üncü yıldızı takmasını ister mi?" fikrini üretti. Bu kötü düşünceleri çöpe atan mücadele gücü yüksek bir derbi izledik. Galatasaraylı oyuncular özellikle ilk yarıda Gomez, Sosa ve Olcay'ın dışarıdan attıkları paslar dışında Beşiktaş'a pozisyon bile vermediler. Çünkü Galatasaray takım olarak doğru oynadı. Top Beşiktaş'a geçtiğinde çok adamla bastılar. Alan savunması yaparak Beşiktaş'a geniş alan bırakmadılar. Atiba'ya Selçuk-Emre ikilisi kolay top aldırmadı. Özellikle Marcello- Tosiç ikilisine Poldi'nin, Yasin'in ve Sabri'nin yaptığı baskı Beşiktaş savunmasının başını ağrıttı.. Ben Beşiktaş'ın hiçbir maçta kaleci Tolga'ya bu kadar geri pas oynadığını görmedim. Marcello, Tosic ve Querasma'nın sinirli tavırları tribünleri oyunun içine çekerken, Galatasaraylı oyuncular da coşkulu oyun ve iyi mücadele konusunda motive oldu.. Galatasaray'ın hücumlarında Yasin-Podolski ikilisi final paslarını etkili kullanamadı. Apoletiyle sahada yer alan Sneijder fizik güç yetersizliğinden ayağındaki topları kullanamadığı gibi şut atma konusunda da etkisizdi. İkinci yarı Galatasaray'ın fizik gücü tükenmeye başlayınca ve orta alanda Selçuk-Emre ikilisi baskı yemeye başlayınca, Beşiktaş takım halinde Galatasaray kalesine kolay gelip ciddi pozisyonlar buldu. Gomez ve özellikle Sosa golle burun buruna geldi. Sinan Gümüş'ün Yasin'in yerine oyuna girmesi Galatasaray'ın hücumda etkili olmasını sağladı. Emre Çolak'ın karşı karşıya atamadığı golün pasını verdi. Rikerink'in en büyük hatası dikine hücuma giden Sinan Gümüş'le oyuna başlamamasıydı. Sinan baştan oynasaydı, Galatasaray Yasin'le bulduğu pozisyonları harcamazdı. Sneijder'in yerine orta alanı güçlendirmek için giren Donk yaptığı büyük hatayla Galatasaray'ın derbiyi kaybetmesine neden oldu. Donk dışında Galatasaraylı oyuncular yenilmelerine rağmen sonuna kadar derbiyi kaybetmemek için mücadele ettiler.
Ligde kör topal giden G.Saray, Türkiye Kupası'nda kazandığı başarıları finalle süsledi. G.Saraylı oyuncular kupa maçlarında takım bütünlüğü içinde sahaya yansıttıkları iyi futbolu nedense lige taşıyamadı. İki takım da dün keyifli bir oyun izletti. Riekerink ve Hikmet Karaman oyuncularını kazanmaya öyle şartlandırmışlar ki, her iki kalede de müthiş güzel pozisyonlara tanık olduk. Bu mükemmel futbolun tek eksiği goldü. Selçuk İnan maç öncesi Donk'u yanına çağırıp, "Kazandığın topları ya bana ya da Emre'ye oyna" dedi. Donk da ilk kez bir maçta fazla sırıtmadan kaptanın dediklerini yaptı. Arada bir pas atmaya çalışınca çuvalladı. Mancini döneminde sağ bekte oynayan Semih ilk kez iyi bir performans sergiledi. Kendi bölgesinden arkasına adam kaçırmadı. Carole hücumu seven bir forvet ama Rizespor en etkili ataklarını Fransızın kanadından yaptı. Çevre kontrolü yapmayı da öğrenmeli. Çünkü onun hatalarını ya Muslera ya da Denayer-Balta ikilisi önledi. Emre- Selçuk ikilisi topa hükmederken rakiple mücadele etmekten de kaçmadılar. Üstelik sahanın her yerine basıp takıma destek verdiler. Taraftarın özlediği Sinan Gümüş son 20 dakikada resital yaparak keyif ve umut verdi. Sinan tamamen iyileşmiş ve güçlenmiş. Topa hükmedişi, oyun görüşü ve pas verme yetenğiyle Podolski, Selçuk ve Emre üçlüsünü daha aktif hale getirdi. Sinan girdikten sonra Galatasaray'ın rakip kalede ciddi bir pozisyon üstünlüğü oldu. Bir ara rakip Rizespor'un hızlı hücumlarında G.Saray savunması da çabuk yerleşti. Özellikle Muslera ne kadar vazgeçilmez bir kaleci olduğunu dikkatli oyunuyla, doğru yer tutuşuyla bir kez daha gösterdi. Galatasaray yönetimi eğer UEFA kriterleri adına Muslera'yı satma planlarına girerse skandal bir hata yapar. Çünkü dünyada ayaklarını iyi kullanan ve topu oyuna elle doğru sokan kaleciler fiyatlarıyla el yakıyor. Galatasaray yönetimi, onun kıymetini bilmeli. Çünkü futbolda atanla tutan önemlidir. Galatasaray'ın tutanı 5 yıldız ama atanı yok.
Galatasaray Odeabank Basketbol Takımı ligde şampiyon olsa bile statü gereği Euroleague'e katılamayacaktı... Sadece EuroCup şampiyonluğu, Galatasaray'a Euroleague kapısını açacaktı. Galatasaray, yine bir ilke imza attı. Ergin Ataman ve öğrencileri, "Dar bütçe" ve "Kısıtlı kadro" ile basketbolun UEFA Kupası'nı yani EuroCup'ı kazanıp Türkiye'ye bu kupayı getiren ilk kulüp oldu.. Final rövanşını hınca hınç dolu Abdi İpekçi Salonu'nunda izledim ve gurur dolu başarıya tanık oldum.. Zaferi yaşatanları kutluyorum. Tribünlerin, "Galatasaray'ın çocuğu" dediği Ergin Ataman tribünden Galatasaraylı.. Başkan kontenjanından 17123 numaralı yeni kulüp üyesi olmasına çok şaşırdım. Bu üyelik çok önceden olmalıydı.. Neyse.. Ergin Ataman SABAH'a verdiği röportajda, "Bana İmparator denmesinden hoşlanmıyorum.. Taraftar ne isterse onu diyebilir. Ama ben kendimi basketbol şubesinin lideri olarak görüyorum. Bana lider ya da efsane denilmesini tercih ederim..." yorumunu yapmış... Ataman'ı söylemleriyle eylemleri arasında çelişkileri olmadığı için seviyorum. Yani Ergin Hoca "Net", çalışkan, sevecen, hırslı, hedefi olan ve en önemlisi prensipli bir koç... Asla hayal satmıyor... Türkiye Ligi ve Eurolegue'de gelecek sezon toplam 80-90 maç oynayacaklarını vurguluyor. Ergin Hoca'nın verdiği mesajın alt yazısında şöyle yazıyor: "Benden heyecan verici bir takım yaratmamı istiyorlarsa 9-10 milyon dolarlık bütçe istiyorum.." Galatasaray taraftarının final maçındaki gövde gösterisini gördükten sonra Ergin Hoca'nın "Heyecan verici kadro" isteği ve bütçe talebi sadece yönetimin değil tüm Galatasaray camiasının duyması ve el atması gereken bir hamle olmalıdır... Hamza Hamzaoğlu, Galatasaray tarihine üç kupa kazanan ve dördüncü yıldızı takan teknik adam olarak geçti. Bu gücüne rağmen yönetime karşı, "Gelecek sezon heyecan verici bir kadro kuracağım. Bana şu kadar bütçe verin" diyemedi... Yani başarıyı büyütecek yumruğu masaya vuramadı. Ergin Hoca ile Hamza Hoca arasındaki fark "Liderlik" anlayışına en güzel örnektir. Zaten başarılı liderler doğru zamanda, doğru amaçla, doğru hamleler yaparlarmış. Tıpkı Ergin Ataman gibi...
Galatasaraylı ve Bursasporlu futbolcular coşkulu, istekli ve mücadele gücü yüksek oyun anlayışlarıyla keyifli bir maç izlettirdi. Özellikle son iki maçını farklı kazanan Galatasaray, Sivok'un golüne kadar oyunun kontrolünü elinde tutarken, pozisyon zenginliği yaşadı. Yasin ve Sabri karşı karşıya iki net golü vuruş ve akıl beceriksizliği nedeniyle harcadı. Özelikle Yasin'in kaçırdığı gol akıllara zarardı. Yasin, Selçuk'un final pasında doğru yere koşu yaptı, kaleci Harun'a çalımı attı ama sonra kaleye bakmadan berbat bir vuruş yaptı. Oysa topa basabilir, çevre kontrolü yapabilir, kendi atamazsa pas verebilir, ya da görerek kaleye isabetli şut atabilirdi. Yasin Öztekin "Elekle su taşıyan" oyuncu tipi. Maç boyu en ufak dokunuşta yere yatan, adam geçemeyen, bir metreye düzgün pas vermeyen, egoist bir oyuncu.. Vermediği pasla Podolski'yi bile çıldırtacak duruma geldi. Alman yıldızın kızmasına gerek yok, çünkü Yasin'in sınırlı kalitesi var. Kaptan Selçuk, sakinliğinin yanı sıra çalışkanlığıyla, etkili paslarıyla yine takımının en iyisiydi. Ama Emre-Olcan ikilisi yeterince Selçuk'a destek olamadı. Galatasaray'da savunma zaafı sürüyor. Kupadaki Çaykur Rizespor maçı savunması: Semih-Koray-Balta- Carole. Kasımpaşa maçı: Linnes- Koray-Semih-Carole. Bursaspor maçı: Sabri-Denayer-Balta-Carole. Her hafta önündeki değişen savunma oyuncularına rağmen Muslera, Bursa'da da yine kurtarıcı rolündeydi. İstikrarını koruyan Carole sakin, akıllı ve kalitesi doğrultusunda hiç riske girmeden basit ve başarılı oynadı. Etkili orta yapamamasına rağmen Carole her maç iyi oyununun üstüne koyuyor. Bursa'da kiralık oynayan Jem Karacan maçın Fırat Aydınus'la birlikte kader adamıydı. Aydınus, Jem Karacan'ın eliyle yaptığı penaltıyı gördü çalmadı, Sivok'un golü öncesi Jem Karacan'ın topu elle düzeltmesini gördü vermedi ve Selçuk İnan'a sarı kartı göstermeyerek eyyam yaptı. Bu hakemler izleyenleri lütfen aptal yerine koymasın. Çünkü teknoloji çağındayız. Kameralar her açıdan neyin nasıl olduğunu bizlere ayna gibi gösteriyor. Ayıptır, günahtır. NOT: Bu Tarık Çamdal kimin torpillisi? Linnes gibi hızı ve orta yapma kalitesi yüksek bir oyuncu varken Tarık gibi çapsız ve sorumsuz biri oyuna girmez, girmemeli.
Abdi İpekçi'de oyun alanın dışında adım atacak tek boş yer yoktu. Herkes sarıkırmızı formasını giyip gelmişti. Ağzına kadar dolu salonda Galatasaray taraftarı takım öne geçtiğinde de sayı farkı kapandığında da "Teker teker geçiyoruz turları. Avrupa'da alacağız kupayı.." sloganını maç boyu ağzından düşürmedi. Zafere inanan Sinan Güler ve arkadaşları 4 periyotluk sürede bir kez bile skor olarak geriye düşmedi. Göksenin hiperaktif oyunuyla takımını ve tribünleri ateşledi. Lasme, Schilb, McCollum top kayıpları yapsa da, Micov'un üçlükleri çemberden çıksa bile tüm oyuncular mücadele olarak yüreklerini ortaya koydular ve Galatasaray'ın tarihine adlarını altın harflerle yazdırdılar. Büyük koç Ergin Ataman'ın komutasında tarihi bir başarıya imza atan Galatasaray, UEFA Kupası'ndan sonra basketbolda da ULEB 'i kazanıp "Avrupa fatihi" oldu. Bu başarı Galatasaray ailesine kutlu olsun.
Kaptan Selçuk İnan'ın, "Ligdeki yerimiz bize yakışmıyor. Bu kadro daha iyisini yapabileceğini göstermeli" söylemi takım arkadaşlarına kesin itici güç olmuş. Galatasaraylı futbolcular Kasımpaşa'ya karşı başta Selçuk olmak üzere istekli, coşkulu, mücadele gücü yüksek bir oyun ortaya koydu. Selçuk yüksek koşu kalitesiyle her yere basarken arkadaşlarını da rakip oyuncuları takip etmeleri konusunda sık sık uyardı. Enfes bir gol atarak skoru rahatlatan Selçuk sadece kaptanlık yapmadı oyunun ve hücum organizasyonların lideri oldu. Selçuk'un uyarı ışığını hiç söndürmemesi Emre'nin, Sabri'nin ve Olcan'ın daha dikkatli, mücadeleci oynamalarına ve etkili pas kullanmalarına katkı sağladı.. Emre Çolak, çok etkili oynadı. Podolski'ye attırdığı golde pasını esirgemedi. Ama bu golden sonra Emre'nin basın tribününe yönelik yaptığı el kol hareketini ayıpladım. Emre; sen büyük yeteneksin, futbol zekan ve kaliten var. Ama kafandaki şeytanlardan kurtul ve şımarıklığı bırak. G.Saray'da oynadığını da unutma. Galatasaray ilk 20 dakikada çok üstündü verilen ve verilmeyen golleri vardı. Podolski'nin golü ofsayt değildi. Kasımpaşa eşitliği sağlayınca Galatasaraylı bazı oyuncuların zihinsel travmaya girmelerini Selçuk "Kendinize gelin" uyarısıyla önledi. Riekerink'in ikinci yarı Bilal'in yerine Umut'u oyuna alması Podolski'yi boşa çıkardı ve bu hamle G.Saray'a hücum etkinliği kazandırdı. Umut'un yaptığı baskı Kasımpaşa savunmasını bozdu. Öncelikle kale arkası hakemi Bülent Birincioğlu'nu kutluyorum. Podolski'nin attığı golde topun rakipten geldiğini söyleme cesareti inşallah diğer hakemlere de örnek olur. Alman yıldız çok çalıştı, "Pas durağı" oldu. İkinci gol sonrası oyunun ve topun üstünlüğünü G.Saray hep elinde tuttu. Sabri çok koştu, Emre ayağında fazla top tutmadığında G.Saray'ın hızlı hücumlarını hazırladı. Carole'ün çalışkanlığı, Linnes'in dikkatli oyunu göze çarptı. Kanat bindirmelerinde Linnes'in koşu yoluna yeterince top atılmadı. Umut'un kaçırdığı golde Linnes'in bir kez yapma şansı bulduğu ortanın kalitesi "Orta nasıl yapılır?" dersi olacak kadar dört dörtlüktü.
Galatasaray'ın başına 9 haftalığına geçen Riekerink için Hollanda'da "Sistem adamı" deniyor.. Riekerink'in alt yazısında da "Sneijder, Nigel De Jong, Maarten Stekelenburg, Rafael Van der Vaart" gibi oyuncuları yetiştirdiği anlatılıyor.. "Önce bireysel gelişim, sonra sistem" diyen bir hocanın boş olduğunu söylemek Riekerink için yanlış ve haksızlık olur.. Hollandalı hoca ilk günden beri Galatasaray'ı Hollanda futbolunun kartviziti "Total futbol" anlayışıyla oynatmaya çalışıyor. İstemekle yapmak arasında ciddi fark vardır. Galatasaraylı oyuncuların yaş kategorisi ve mevcut fizik yapısı "Total futbol" oynamaya müsait değil. Yani; Galatasaray oyunun boyunu uzatarak oynayamaz.. Eskişehir ve Antalya maçlarında alınan ağır yenilgiler maalesef "İyi oyun" adına Riekering'in Galatasaray'ın geniş alanda oynamasını istemesinin ürünüdür.. Hem gücün olmayacak hem de oyunun boyutunu büyüterek "Total futbol" oynayacaksın. Riekerink'in bu anlayışı ve ısrarı halk dilinde, "Hızlı yaşa, genç öl. Cesedin yakışıklı olsun" anlayışına benziyor. Galatasaray'ın fizik gücü yok.. Hücuma çok adamla gittiklerinde dönemiyorlar. Savunmada çok adamla olduklarında hücuma çabuk ve hızlı gidemiyorlar. Galatasaray geçen sezon Hamza Hoca ile şampiyon olurken son 7 haftada önce savunma güvenliğini ön plana çıkarmıştı. Kompakt oyun, rakiplere geniş alan bırakmaz, oyuncular da güç olarak fazla yıpranmaz. Puan cetvelinde, Kasımpaşa hariç Galatasaray'ın üstünde yer alan Konyaspor, Başakşehir, Osmanlıspor, Akhisarspor'un başarılarının sırrı "Kompakt oyun" anlayışını mükemmel uygulamalarıdır.. İspanya'da bu oyun anlayışını yıllardır en iyi Simeone'nin takımı Atletico Madrid uyguluyor. Üstelik Galatasaraylı oyuncular bu sezon Atletico Madrid ile oynadıkları ve kaybettikleri iki maçta da kompakt oyunun ne kadar önemli ve etkili olduğunu gördüler. Kompakt oyun hafızası zaten Galatasaray'da var. Hatırlatayım; Milli Takım'ın Paris biletini almasında Hollanda, Çek ve İzlanda maçlarında oynanan "Kompakt oyun" anlayışının olduğunu en iyi kaptan Selçuk İnan bilir..
Galatasaray, tüm maçlarını kupada oynasaydı şimdi zirve yarışının ortağı olurdu. Bu yorumum, "Galatasaray iyi oynadı" olarak anlaşılmasın. Çünkü ligde "sefiller"i oynayan Galatasaray, kazandığı Rize maçıyla kupada yenilmezliğini sürdürdü. Galatasaray'ın kupa karnesine bakalım: 10 maç, 8 galibiyet, iki beraberlik.. Galatasaray, Rize'de 3-1 kazanarak final bileti için ciddi bir avantajı eline geçirdi. Rize'deki maçta takım içinde ciddi bir gruplaşmanın olduğu su yüzüne çıktı. Galatasaray yönetiminde futboldan anlayanlar olmadığı için bu gruplaşma gözlenememiş olabilir... Galatasaray eğer fark atacağı bir maçı 3-1 kazanmış ise bunun sorumlusu öncelikle Emre Çolak'tır.. Şaşırdınız mı? Dakika 62... Kişisel gayretiyle bir gol atıp, Yasin'e gol pası veren Podolski'ye maç boyu Emre Çolak pas vermemeye çalıştı. Ben yıldız tablosunda maçta 1 gol atan ve iyi oynayan Emre'ye bilerek (0) verdim... Neden mi? Emre dahil hiç kimse Galatasaray'dan büyük değildir. Yasin'in attığı golden sonra Podolski'ye sarılmasına Emre'nin gösterdiği tepkiyi de ayıpladım.. Kaptanlık yaptığı Galatasaray'ın çıkarlarını hiçe sayan Emre Çolak'a "Utan Emre utan" diyorum.. Ünlü İtalyan hoca Lippi, "Futbol iyi oyuncularla oynanır. Elinizde kaliteli oyuncular yoksa başarı kazanmak zor" der.. Podolski'nin kalitesine asla dil uzatmadım ama Alman yıldızı yeterince sorumluluk almadığı için çoğu zaman ağır eleştirdim. Ancak Çaykur Rize ceza alanı önünde gol atabilecek pozisyonlarda maalesef Podolski'ye, Emre'nin başını çektiği grupta Yasin, Olcan hatta Sabri bilerek pas atmadılar. Podolski'nin taçtan gelen topu gol yapması pas vermeyenlere bir cevap oldu. Galatasaray kazanırken Muslera yine başarılıydı. Carole, Koray haksız atılan Hakan Balta ile Semih dikkatli ve özverili oynadı.. Riekerink'in vatandaşı Sneijder'in yerine Olcan'ı Yasin'in yerine Linnes varken Tarık'ı alması skandaldı. Olcan, kazandığı topları kaybetti, girdiği pozisyonları harcadı. Hakem Ali Palabıyık'ı beğenirim. Ama Hakan Balta'ya haksız kırmızı gösterirken acele etti. Hakan topa vurmuştu. Pozisyonu en iyi süzen yardımcıya Hakan "Konuşsana" dedi.. Keşke Palabıyık da konuşsaydı..
Galatasaray Başkanı Dursun Özbek ve yönetim kurulu üyelerinin alt yazısında şöyle yazıyor: "Sorunun kendinde olduğunu anlamayan insanlar çözümü maalesef başkalarının huzurunu bozmakta bulurlar.." Galatasaray Kulübü bu zamana kadar ne yazık ki; bu kadar etkisiz, güçsüz, beceriksiz bir yönetim kurulu görmedi.. Yani halk diliyle Galatasaray'ın görüntüsü, "Söyle bana yönetimini, sana nasıl bir takım olduğunu anlatayım" şeklindedir.. Bir takım maç kaybedebilir, farklı da yenilebilir.. Ancak bir takımın hakkı çalınıyorsa, aynı hakem tarafından ikinci kez hakları gasp ediliyorsa ve Galatasaray'ı yönetenler bunun farkında bile değilse ve haklarını savunamıyorlarsa bu durum o yönetimin ne kadar aciz, güçsüz ve etkisiz olduğunu gösterir.. Çünkü yönetim kadrosu olarak futboldan anlamıyorlar. Nerede haklı nerede haksız olduklarını bilmedikleri için isyan bile edemiyorlar. Antalya maçında Galatasaray'a yapılan hatalar Fenerbahçe'ye yapılsaydı Başkan Aziz Yıldırım hakem dünyasını yerle bir eder ve Yaşar Kemal Uğurlu gibi hakemler düdük bile çalamazdı. Galatasaray yönetiminin gücü bile yok. Bu saatten sonra Dursun Başkan'ın, Galatasaray'ı yönetmeye direnmesi yanlıştır.. Antalyaspor'un başkanı hafta içinde, "Galatasaray'ı farklı yeneceğiz" imasında bulunmuştu. Bir bildiği varmış. MHK Başkanı Alanyalı olunca Ankara'daki FİFA kokartı bile takmamış hakem atayıcısı Bünyamin Gezer mesajı almış ki; Mersin-G.Saray maçındaki "Hakemşörü" Yaşar Kemal Uğurlu'yu Antalya'ya da atadı.. Uğurlu da atayanları mahcup etmedi. Ey MHK sizde hiç utanma duygusu yok mu? Galatasaray Başkanı rahmetli Özhan Canaydın olsaydı bu hakem Uğurlu düdüğünü kesin asardı. Maça gelince; Antalya Galatasaray'ı ilk kez yenmiyor. Ama Eto'o golü elle atıyor.. Bir zaman Anelka'nın elini görmeyen Özgüç Türkalp gözünün dibinde Eto'o'nun elini de görmüyor. Pozisyonu aslında hakem Uğurlu da (!) görüyor ama niyeti belli çünkü 47'de Yasin'in bileğine yapılan ve penaltı olan faulu kornerle örtüyor. Hakem Uğurlu (!) Donk'u haklı atıyor ama Emre Çolak'ı atmak için yürekli davranmıyor. Eto'yo gelince; tam bir emek hırsızlığı yaptı. Muslera'nın dediği gibi büyük kariyere sahip Eto'o'nun, hakeme "Elle attım" diyecek kalitesi yokmuş.. Son sözüm Galatasaraylı futbolculara... Taraftarlarınıza sizleri izlemeleri için ne vadediyorsunuz? Gücünüz yok, kaliteniz yok, yüreğiniz yok ve en önemlisi skora isyanınız yok. Teslimiyetçi futbolcuları Galatasaray taraftarı niye izlesin?
Sneijder, Selçuk ve Hakan Balta'nın kadroya dönüşüyle Galatasaray'ın hem heybeti arttı hem de tecrübeyle birlikte denge oluştu.. Galatasaray topa belki daha çok sahip oldu ama pozisyon zenginliği Fenerbahçe'deydi. İlk 10 dakikada Van Persie ve Nani'nin kaçırdığı gollerden sonra Galatasaray taraftarı, derbiyi "Aman gol yemeyelim" huzursuzluğu içinde izledi. Özellikle Volkan Şen'in sağ taraftan taşıdığı her top, Galatasaray kalesi için büyük tehlike oluşturdu. Galatasaray takım savunmasını yaparken orta alanda Selçuk-Donk ikilisi mükemmel mücadele etti. Yasin ve Podoski ayaklarında top tutamadıkları gibi yaptıkları yanlış paslar yüzünden Fenerbahçe'nin tüm ataklarının hazırlayıcısı oldular. Emre Çolak ise ikili mücadeleleri hiç kazanamadı. Sneijder'in mücadele isteğine fizik gücü destek vermedi. Denayer- Balta ikilisi savunmanın göbeğinde kenardan yapılan ortaları doğru zamanlamayla karşıladı. Hakem Kalkavan, "Hata yapmayayım" baskısıyla doğru kararlar veremedi. Nani'nin, Denayer'e yaptığı faulde düdük çalarak Galatasaray'ın gollük avantajını kesti. Aleks Taşçıoğlu'nun, Podolski'nin attığı gol öncesi kaldırdığı ofsayt bayrağı hatalıydı. Çünkü Poldi, 4 Fenerbahçeli'nin arkasından çıkmıştı. Hocalık için altyapıda ya da üst yapıda çalışmak fark etmez. Hollandalı Riekerink maçı ayakta izledi ama oyuna müdahale konusunda yetersiz kaldı. Emre, özellikle Yasin dökülüyordu. Bilal-Sabri ikilisini oyuna almakta geç kaldı. Yasin ayağındaki her topu ya Galatasaray takımı toplu halde hücuma çıkarken kaptırdı ya da riskli çalımlar atarken yere düştü.. Fatih Terim bu Yasin'de ne buluyor? Haftalardır yediği gollerle Galatasaray taraftarını üzen Muslera derbide 'gecenin kralı' oldu. Muslera hep oyunun içindeydi, çok dikkatliydi, doğru yer tuttu, kalesini zamanında terk edip Nani ve Persie'ye gol izni vermedi. Sonuçta; Muslera Galatasaray takımını maestro gibi yönetti. Galatasaraylı oyuncular, Fenerbahçe'ye yenilmemek için prestij mücadelesi verdi. Galatasaraylı oyuncular onurlu mücadeleleriyle kaybetmeyerek TT Arena'da Fenerbahçe'ye karşı ellerine geçirdikleri "Psikolojik üstünlüğü" korudular.
Podolski dışında Galatasaraylı futbolcular Rizespor maçını kazanmak için güçleri ve kaliteleri doğrultusunda mücadele ettiler.. Galatasaray adına az ama öz ve net pozisyonlar da vardı. Emre, Yasin, Olcan golün kıyısından geçti. Kalabalık savunma yapan ve orta alanı çok adamla kontrol eden Rizespor topu Galatasaray'a bırakıp kontrataklarla golü düşündü.. Çoğu zaman yana, geriye pas yapan Galatasaraylı oyuncular belki topun hakimiydi ama final paslarında tercihler hep yanlıştı. Denayer savunmayı tek başına ayakta tutarken Rize'nin gol olabilecek ataklarını doğru zamanla ve yerinde müdahalelerle etkisiz hale getirdi. Denayer'i sezon başından bu yana "Stoper" oynatmayan hocalara yuh olsun.. Kazanamamak Galatasaraylı oyuncularda ciddi bir güvensizlik yaratmış. Yöneticiler bana bu duruma "Tükenmişlik sendromu" olarak yorum yaptı.. Aslında tükenen Galatasaray yönetimi.. Çünkü maçtan önce yönetim oyunculara, "3 puan alın adam başı 50 bin lira kazanın" demiş.. Para özgüveni maalesef geri getirmez. Taraftarın desteği olmadan bu oyuncular ayağa kalkamaz.. Ancak taraftar da tuhaf. Çünkü oyuncuları önce yuhluyor, sonra tribüne çağırıp destek veriyorlar. Ardından da, "Formayı çıkarın çıplak oynayın" diye tempo tutuyor.. Taraftar, futbolcu arasında senkron yok.. Yönetim ise "Özgüven ve kalite eksikliği" yaşayan oyuncuları para dopingiyle ayağa kaldırmaya çalışıyor. Maçın genelinde Galatasaraylı futbolcular istekliydi. Ama taraftar baskısı yüzünden kulakları tribünde ürkerek ve korkarak oynadılar.. Bu ürkeklik nedeniyle G.Saraylılar ceza alanı önünde "Aman hata yapmayayım" endişesi yüzünden kaleye cesaretle şut atamadı. Sneijder, Selçuk ve Balta'nın olmadığı ortamda Podolski'nin sorumluluk almaması kartvizitinde yazan "Alman yıldız" ünvanına yakışmıyor.. Emre, Bilal didindi durdu. Çok top ezmesine rağmen golün asistini yapan Yasin ile Olcan mücadeleden kaçmadı. Ama Podolski önüne düşen toplara bile hamle yapmadı.. Taraftar Muslera'ya sevgi gösterisinde bulundu. İki maçtır kaptan çıkan Muslera ne yazık ki formda değil. Rize'nin attığı golde hatalıydı çünkü boşa çıktığı için topu yumruklayamadı.
Ekonomisi güçlü ve altyapısı her alanda modern olan Türkiye'de son yıllarda inanılmaz güzel statlar yapılıyor. Devlet güçlü yapısıyla yeni yapılan statların "modern" olması için büyük gayret sarf ediyor. Türkiye'nin her yerinde hızla yapılan bu statlar mimari tarzlarıyla göz kamaştırırken devlet de çok ciddi paralar harcamaktan asla geri adım atmıyor... Devletin stat politikası: En iyisi... En güzeli... Beşiktaş'ın yeni evi "Vodafone Arena"yı gazete olarak gezdik ve hayran kaldık. Başkan Fikret Orman'ın söylemiyle Beşiktaş, bu stadı kendi imkanlarıyla yapmış. Malzemeden kalite adına ödün verilmemiş. Başkan Orman'ın sohbet sırasındaki şu açıklaması dikkatimi çekti: "Beşiktaş Kulübü olarak stadı yıkıp yeniden aynı yere yapabildiysek bunda en büyük pay Cumhurbaşkanımız Recep Tayyip Erdoğan'a aittir. Stadın yapılmaması için birileri önümüze hep engel koymaya çalıştı. Cumhurbaşkanımız Sayın Erdoğan, Başbakanlığı döneminden itibaren hep 'Bu stat buraya yapılacak' dedi. Ve biz de Cumhurbaşkanımız sayesinde Vodafone Arena'yı yaptık." Fenerbahçe, Galatasaray statlarını gezmiş ve localarında maç izlemiş biri olarak şunu net söyleyebilirim, Vodafone Arena'nın her yerinden kalite fışkırıyor. Localardan tutun da yemek yeme alanlarına kadar her yer modern olarak düzenlenmiş. Merdivenlerden koltuklara kadar birinci sınıf malzeme kullanılmış. Mesleği "İnşaat mühendisliği" olan Başkan Fikret Orman'ın, "Şantiye şefi" gibi çalıştığını, hatta stadı gezdirirken bile çevre kontrolünü mükemmel yaptığını gördüm. Başkan Orman stadın neresine hangi malzemenin kullanıldığını ezbere biliyor. Özellikle "Vip" koltukları göz kamaştırıyor. Çünkü her koltuğun arkasında THY'nin yurtdışı seferlerinde kullanılan uçaklardaki gibi televizyon var. Pozisyonu kaçıranlara bu TV'ler yardımcı olacak. Benim görüşüm; İstanbul Boğazı dünyanın en büyük şaheseridir. Boğaz gören tek stat da Beşiktaş'ın mabedi olacak. Hem Dolmabahçe Sarayı'nı hem de Boğaz'ı kaplayan manzaraya çeşitli ülkelerin tadlarını barındıran tam 6 tane restoran hizmet verecekmiş. Maçlarda bu restoranların dolması normaldir. Ancak maçlar dışında gerek turistler, gerekse İstanbul'da oturanlar bu eşsiz manzara eşliğinde yemek yeme fırsatını bulacaklar.. Vodafone Arena, 24 saat yaşanabilinecek bir stat olarak görünüyor.. Uluslararası statları bile aşan Vodafone Arena'ya Avrupa'da büyük ses getirecek daha güçlü bir Beşiktaş takımı yakışır.
Galatasaraylı oyuncuların duyguları o kadar törpülenmiş ki; iyi oynamak adına "Camiaya ayıp ediyoruz. Taraftarlarımızı üzüyoruz. Adam gibi koşalım. Kaybedelim ama adam gibi mücadele edelim.." şeklinde bir isyan bile koymuyorlar.. Galatasaraylı oyuncular eleştirilmelerine rağmen hiç utanmıyorlar.. Eskişehirli oyuncular ligde kalmak için sahada, "Terimizin son damlasına kadar mücadele edeceğiz. Kaybedebiliriz ama kazanmak için asla vazgeçmeyeceğiz" ruhuyla oynadılar ve kazandılar.. Ya Galatasaraylı futbolcular; iki kez öne geçtikleri maçta adeta büyük bir rezalete imza atıp lig sonuncusu Eskişehir'den tam 4 gol yediler. Bu tablonun suçlusu sadece oyuncular mı? Futbolcu düzenine çanak tutan, oyuncusuna, "Hangi hocayı getirelim?" diye soran, sıradan oyuncuların alınmasına "Olur" diyen Dursun Özbek ve yönetimi tabii "Sütten çıkma ak kaşık" değildir. Hatta baş sorumludurlar. En önemlisi bu sıradan oyuncular Galatasaray'ın "Büyük takım" unvanına zarar veriyor. Bu nasıl anlayış? Bruma ile İngiltere'ye transfer olan Amrabat'ı İspanyollar beğenip alıyor. Ama Real Madrid'in tutmadığı hiçbir İspanyol kulübün, "Gel bizde oyna" diye davet etmediği ve Galatasaray yönetiminin "Kendine kulüp bul" dediği Jose Rodriguez ilk on bir çıkıyor. O Rodriguez yenilen iki golde topu kaptırıyor. Telles'in yerine gelen Carole pozisyon almasını bilmiyor. 4 milyon 750 bin Euro'ya alınan sağbek Tarık Çamdal kurtarıcı olarak oyuna girip sağ açıkta oynuyor. Kim aldı bunları? Özbek yönetimi.. Telles'i, Bruma'yı, Amrabat'ı hatta Dzemaili'yi parasını verip kim yolladı? Elbette ki Dursun Özbek ve yönetimi. Boşuna dememişler; "Huzuru kendi içinde bulamazsan başka yerde aramak boştur" diye. YÖNETİM TRANSFERE KARIŞMASIN Bu teslimiyetçi ve utanmaz tablo, Galatasaray yönetiminin sezon başından Florya'da hortlayan, "Futbolcuya dayalı sisteme" destek vermesinin yıkıntılarıdır. Gruplaşmanın üst seviyeye çıktığı Galatasaray'ın utanmaz ve sorumsuz oyuncularını izlemek taraftarlara ve inanın bana acı veriyor. Yönetim yeni sezon için genç ve başarıya aç oyuncuları alacakmış. Yönetime önerim; ne olur bu aklınızla transfere karışmayın. Çünkü aldığınız oyuncular alacaklarınızın görüntüsüdür.
WADA (World Anti Doping Agency) Dünya Doping ile Mücadele Ajansı'dır. Dünya ölçeğinde doping ile mücadelede spor branşları, ülkeler arasındaki idari ve hukuki uyumun, eşitliğin ve adaletin sağlanması amacıyla kurulmuştur. Kuruluş yılı 1999, tam yetki ile göreve başlaması 2004 yılıdır.. Bu bilgiyi neden verdim?.. Hacettepe Üniversitesi'nde "Wada'nın verdiği yetkiyle (Buna acreditation deniyor) doping araştırma merkezi bulunuyor.. Ben Türkiye'de yapılan doping kontrollerinin Hacettepe'de incelendiğini sanıyordum.. Gökhan Gönül olayından sonra dopingle ilgili sporculardan alınan numunelerin Köln'e gönderildiğini öğrendim. Doğrusu çok şaşırdım. Türkiye'de son 10 yılda her alanda yaşanan göz kamaştıran değişime baktığımızda özellikle tıp alanında bir çok Avrupa ülkesinden bile önde olduğumuzu söyleyebilirim. Hatta yabancıların Türkiye'deki hastanelere tedavi olmak için akın ettiğini düşünürsek "doping" için Almanya'nın Köln şehrindeki doping merkezinin tercih edilmesini yadırgadım.. Yaptığım araştırma sonucu; Süper Lig ve PTT 1.Lig'de doping testine giren oyuncuların numuneleri incelenmek için Köln'e gönderiliyor.. Alt liglerdeki doping testleri ise Hacettepe'de yapılıyor.. Araştırırken, "Neden Köln? Niçin Hacettepe değil?" diye sordum. Aldığım cevap: "Hacettepe'ye bir güvensizliğimiz yok. Ama Köln doping merkezi kalite olarak biraz daha önde.. Süper Lig ve PTT 1.Lig için daha seçici ve hassas davranmak zorundayız. Kafalarda oluşacak şüpheleri önlemek adına Köln'ü tercih ediyoruz.." TFF'nin bu kararına saygı duyarım. Yani TFF doping konusunda Süper Lig ve PTT 1.Lig için "Sıfır tolerans" davranışı sergilemiş. Unutmayalım; Köln'ü seçmenin ciddi bir maliyeti de var. Türkiye'de özellikle sağlıkta yaşanan "Devrim" diyebileceğim değişime ve gelişime baktığımızda Hacettepe'yi de bir Köln ayarına getirecek her türlü maddi olanaklara ve insan gücüne ülke olarak sahibiz.. Hacettepe'nin doping araştırma merkezini "Sıfır tolerans" konumuna getirmek önceliğimiz olmalıdır. Bunun iki nedeni var: 1- Türkiye doping konusunda itibar ve güven kazanır.. 2- Dışarıya ödediğimiz ciddi paralar ülkemizde kalır.. 3- Türki Cumhuriyetler'de Türkiye'nin "Ağabey" olarak itibar gördüğünü düşünürsek bu ülkelerde yapılacak doping testlerinin Avrupa'ya gitmesi engellenip Hacettepe'ye gelmesi sağlanır. Ekonomisi çok güçlü olan Türkiye'nin Hacettepe'yi doping araştırma konusunda "Daha güçlü ve kaliteli" hale getirecek gücü mevcuttur. Çok değerli Gençlik ve Spor Bakanı Akif Çağatay Kılıç'ın bizzat Hacettepe'nin daha güçlü hale getirilmesi için konuya el atacağını düşünüyorum..
Süper Lig'de Beşiktaş, F.Bahçe ve G.Saray dahil hiçbir takım şu anda maalesef Milli Takım'ın oyun felsefesinde ve kalitesinde oynamıyor. Ayrıca Milli Takım'da görev yapan oyuncular oynadıkları futboldan keyif alıp izleyenlere güven veriyorlar. Oyuncunun belki kağıt üzerinde konumu belli ama oyun içinde her isim yer değiştirebiliyor. Bu durum Fatih Hoca'nın oyunculara tanıdığı özgürlüğün göstergesidir. Fatih Hoca; "Sistemler maç kazanmaz. Stratejiler önemlidir" der. Dikine oynamak, yana ve geriye pas yapmamak, çevre kontrolü yapmayı unutmamak, kademe anlayışından ödün vermemek, savunmayı ve yardımlaşmayı takım halinde yapmak, garanti pas oynamaya özen göstermek, doğru pozisyon almak Fatih Hoca'nın olmazsa olmaz kurallarıdır. Milli Takım'ın bu anlayışa sadık kaldığını 2015'te kaybetmediğimiz maçlarda görmüştük. Alışkanlıkların kaybolmadığını İsveç maçında da gözlemledik. Bu anlayış körü körüne sahaya yansımıyor. Çünkü rakip analizleri o kadar mükemmel yapılıyor ki; Milliler'in oyun tercihi rakibe göre doğal olarak da değişiyor. Örneğin, Hollanda ile Konya'da, Çekler'le deplasmandaki maçlarda topu rakibe bırakıp "Kompakt" anlayışla rakiplere geniş alan vermeyip akıllı hücumlar yaptık. Konya'daki İzlanda maçı ile dün gece 2-1 yendiğimiz İsveç önünde de oyunun ve topun kontrolünü hep elimizde tuttuk. Savunmayı takım halinde düşündük, hücuma çabuk çıktık. Topu yere indirdiğimiz her dakika etkili olduk. Guidetti'nin röveşatasında müthiş kurtarış yapan Volkan babacın gecenin yıldızıydı. Fatih Hoca'nın Milli Takım'da oluşturduğu kadro istikrarının oyuncularda oluşturduğu birbirleriyle oynama alışkanlığının başarıda önemli yer tuttuğuna inanıyorum. Almanya, İspanya, Brezilya, İtalya gibi ülkeler hep kadro istikrarıyla başarılı oldu. Değişikler sonrası Milli Takım'ın ritmi ve dengesi bozulur gibi oldu. Fatih Hoca uyum ve güven kazanmaları için yeni isimlere daha uzun süre vermeli. Sonuç; Fatih Terim'in önderliğinde Arda Turan ve arkadaşları bize kazanmayı alıştıran bir Milli Takım yarattı..
ÖZBEK: "UEFA'ya yaptığımız savunmada zor anlar yaşadık. UEFA yetkilileri bize, '2014'te 1 milyon Euro kara geçeceğinizi söylediniz. Sonra 70 milyon Euro zarar ettiğinizi açıkladınız. Eğer bize gerçek zararı söyleseydiniz size 5 yıl izleme verebilirdik. Neden şeffaf olmadınız ve zararı gizlediniz.' Eğer o gün UEFA'ya zararla ilgili doğrular söylenseydi, Galatasaray'a 5 yıl izleme verilecek ve Avrupa'dan men cezası olmayacaktı" dedi. Not: 2014 Mayıs'ta UEFA'da bu görüşmeleri yapan dönemin başkanı Ünal Aysal'dır. AYSAL: "UEFA'da 5 yıl diye bir süre yok. İster UEFA'ye telefon edin, ister internete girin, isterseniz başınızın üstünde dans edin. Hiç kimseye de böyle bir süre verilmedi. Önümüzde iki seçenek vardı; iki yıl ya da üç yıl izleme... Aralarında M.City, Paris Saint Germain ve Zenit'in bulunduğu 7 kulüple masaya oturuldu. M.City ve PSG masaya oturduklarında ceplerinde 60 milyon Euro nakit vardı. Cezayı ödediler bir ek yıl süre aldılar. Bu iki kulüp UEFA'ya kadrolarını 21'e indireceklerinin ve oyuncu satmadan oyuncu transfer etmeyeceklerinin sözünü de verdiler. Galatasaray'ın imkanları vardı da biz mi kullanmadık. Liderlerin ya da başkanların söylemleri ile eylemleri arasında bir tutarlık olması gerekir... Dursun Özbek, Galatasaray Kulübü'nün hem başkanıdır hem de lideridir. UEFA-Özbek-Aysal üçgeninde ciddi bir çelişki var. Aysal gerekenleri çıkıp açıkladı. Hatta Aysal, kendisine her zaman 'ağabey' diyen Özbek'e sitem dolu bir bakış atarak "Oturduğunuz makam şikayet etme değil icraat yapma yeridir. Ya yaparsınız. Ya çekilirsiniz" dedi.. Başkan Özbek ağabeyi Aysal'ın sert açıklamalarını, "Ben Ünal ağabey ile özel olarak görüşeceğim" söylemiyle geçiştirdi. UEFA'dan alınan ceza süreci havada kalmamalı. Başkan Özbek kısa sürede Aysal'ın bu sözlerine tatmin edici cevabı vermeli. 'BAŞARI SÖZÜ VERDİM' Galatasaray'da mevcut yönetimde görev yapan bir yönetici dostum Aysal dönemini konuşurken bana şöyle dedi: "Ünal Başkan ilk sermaye artırımı yaptığında Galatasaray'ın kasasına 300 milyon TL girdi. O günün kuruyla bu para 200 milyon dolara yakındı. İnter Başkanı Moratti de kulübün çoğunluk hisselerini Endonezyalı bir işadamına satmıştı. O gün Galatasaray sermaye artırımından elde ettiği parayla İnter'in hisselerini alacak güçteydi. Biz Başkan Ünal Aysal'a 'Gel bu parayla banka borçlarını kapatalım' önerisinde bulunduk. Teklifimizi kabul etmeyen Aysal bize, 'Ben Galatasaray'a borç ödemek için gelmedim. Başarı. Başarı. Başarı sözü verdim' dedi . Aysal da zaten mali kongrede "Galatasaray başarıya endeksli bir kulüptür. Ben size 328 milyon dolar borç var. Bunu ödeyeceğim demedim. Başarı, başarı, başarı dedim ve sözümü tuttum" açıklamasını yaptı. BORÇLAR DÖVİZE DÖNMEMELİ Ünal Aysal'ı; başarılı ve iki şampiyonluk yaşamış yönetimini değiştirdiği için çok eleştirdim. Aysal eleştiri kabul etmez. Ç��nkü karakteri gereği, "Herşeyi en iyi ben bilirim" der.. Burnundan kıl aldırmaz. Ancak Aysal'ın Galatasaray'da yaptığı en büyük doğru dövize dayalı borçların büyük bölümünün Türk Lirası'na çevrilmesidir. Aysal'ın, "Zararımızın temeli dövize dayalı borçların yarattığı kur farklarıydı. Bankalarla biraya gelip borçları yeniden yapılandırdık. 7.5 yıla yaydık. Döviz borçlarının Yüzde 73'lük kısmını TL olarak yapılandırdık. Şimdi ise tablo yüzde 46... 11 futbolcunun sözleşmesini uzatırken 31 Ağustos kuruyla sabitleştirip hepsini Türk Lirası'na çevirdik..." Bildiğim kadarıyla Hakan Balta'nın sözleşmesi uzatılırken gözden kaçırılan kur sabitlemesi yüzünden, Euro kuru 2.8 olarak sabitleştirilen oyuncuların sözleşmesi de Balta'nın sözleşmesiyle aynı kur oranına geldi. Başkan Özbek, Balta'yı ikna edip sorunu çözebilir mi? Bilemem. Ama Galatasaray'ın döviz boçlarının TL bazında yüzde 73'ten yüzde 46'ya inmesi yönetim becerisi değildir. Özbek de tıpkı Aysal gibi bu döviz borçlarının Türk Lirası'na çevrilmesi için çaba sarfetmelidir. Yoksa geriye dönük araştırmalar konusunda ilk hedef Özbek'in kendisi olur. MAĞAZACILIK A.Ş. CEZAYI KALDIRABİLİR Bence Mali Kongre'nin yıldızı eski Başkan Ünal Aysal oldu. Söylemleriyle ve açıklamalarıyla gündem yaratırken mevcut yönetimi bazı açıklamalar yapmaya zorunlu bıraktı. Özellikle Aysal'ın Avrupa'dan 1 yıllık cezayı engelleyecek ve 58 milyon Euro kar eden Mağazacılık AŞ'nin Sportif AŞ'ye satışının durdurulmasının büyük hata olduğunu söylemesi ilginçti. İşte Aysal'ın çok çarpıcı açıklaması: "Mağazacılık AŞ'yi Sportif AŞ'den kulübe sattık. Bunun getirisi 58 milyon Euro'ydu. Bu, UEFA'nın kestiği cezayı önleyecek ciddi bir tedbirdi. SPK'dan onayı alındı. Üç kez UEFA denetiminden geçti ama bir Allah'ın kulu da 'yapmayın' demedi. Bizden sonra gelen Yarsuvat yönetimi bunu devam ettirdi. Ne hikmetse bilmediğimiz bir sebepten dolayı geçen sene ekim ayında Özbek yönetiminde bu iptal edildi. Şimdi biz 58 milyon Euro kardan vazgeçtik. Böylece UEFA'nın kucağına düştük. UEFA'da sadece bu konuyu savunsaydık, bir sene değil, hiç ceza almayacaktık. Bu konuyla ilgili Sayın Başkan Özbek'i aradım, ikaz etmek istedim. 'Savunmayı bunun üstüne kurun' dedim. Özbek bana, 'UEFA'dan böyle bir tavsiye aldık' dedi. Bunu araştırdım. Böyle bir tavsiye yok. CAS savunmasında da bu konu üzerinde çalışırlarsa, kazanma şansları olacağını hatırlatmak isterim."
Dursun Özbek, Galatasaray'a başkan olurken, 2800 oy almıştı. UEFA'dan 1 yıl men cezası alınmış bir ortamda ve mali portrenin kötü olduğu durumda Özbek'in ilk mali kongresinin çok kalabalık ve bol eleştirili olacağını tahmin etmiştim. Ama yanıldım. 1078 kişi Haliç Kongre Merkezi'ne geldi. İbra süresinde bu rakam 250'lere indi. İbra etmeye gelmeyenler, asla masum rolüne bürünemez! Galatasaray başkanına, bu zor durumda üyeler sarı kart göstermedi. Ancak kulislerde daha önce yönetimlerde görev almış değerli ve önemli isimler, şu mesajı gönderdi; genç yöneticilerin söylemleri ile camiaya zarar veriliyor. Yönetim kadron Galatasaray'ı yönetecek bilgi ve beceriye sahip değil. Ya seçime git, güçlü bir ekip kur. Ya da dışarıdan alacağın desteklerle tecrübeni ve gücünü arttır. Başkan Özbek de seçim lafını ağzına almadı. Ama öğrendiğim kadarıyla yönetim içinde görev değişikliklerine gidecek. Özbek'in 'başkanlar konseyi' projesinin bu süreçte en doğru proje olacağına inanıyorum. Kongrenin, flaş ismi eski başkan Ünal Aysal oldu. Aysal, kendi dönemi ile ilgili yaptıklarını anlatırken, söylediği iki konu çok dikkatimi çekti. 1- UEFA bize asla 5 yıl teklif etmedi. Önümüzde 2 veya 3 yıllık süreç vardı ama maliyeti de yüksekti. Biz iki yılı tercih ettik ve 200 bin Euro da ceza ödedik. 2- Dursun Özbek bu sene Şampiyonlar Ligi'ne katılma payı olarak 30 milyon Euro almışsa bunun nedeni benim. Çünkü Londra'da bunun kavgasını verdim ve kazandım. Dursun Özbek, çok uzun bir konuşma yaparken, Galatasaray'ın sportif başarısızlığı ve UEFA cezasının önüne geçebilecek muhteşem bir proje gösterisinde bulundu. Ünal Aysal'ın, Özbek'e söylediği şu cümleyi hatırlatalım, "Galatasaray'da başkanlık makamı şikayet etme yeri değil icra etme yeridir."
Hırvat hakem Ivan Bebek'in çaldığı öldürücü düdükler, eğer lobileri ve marka değerleri çok güçlü Real Madrid, Barcelona, Bayern Münih, Manchester United, Juventus kulüpleri lehine devreye girseydi, normal karşılardım. UEFA, zaten hep güçlünün ve zenginin yanındadır. Peki Braga kim? Eğer Portekiz'in sıradan bir kulübü lobi yaparak Ivan Bebek'i getirebiliyor ve lehine düdükler çaldırabiliyorsa bu TFF'nin UEFA'da lobisini tamamen kaybettiğinin göstergesidir. Fenerbahçe Başkanı Aziz Yıldırım'ın, UEFA yargılaması sürecinde, "Utanmadan UEFA'da resmini koyuyorsun" diye hakaret ettiği Şenes Erzik halen UEFA'da görevli olsaydı Ivan Bebek o düdükleri Fenerbahçe aleyhine çalamazdı. Çünkü Erzik döneminde belki Türk takımları kollanmıyordu ama Bebek gibi hakemler tarafından da ezilmiyorlardı. Erzik artık UEFA'da yok. Asıl acı durum, Türkiye'nin UEFA'da temsilcisi yok. Erzik sonrası TFF, Servet Yardımcı'yı UEFA'ya sokmak istemiş ama kabul görmemişti. TFF kaybettiği lobiyi yeniden kazanmak için bir an önce FIFA'yı da UEFA'yı da iyi bilen Erzik'ten akıl almayı düşünmeli. Hatırlatayım: Aykut Kocaman döneminde de yine Avrupa Ligi'nde Lizbon'daki rövanş maçında Fransız hakem Lannoy Benfica'yı kollayarak Fenerbahçe'nin final oynamasını engellemişti.
Galatasaray yönetiminin Bülent Korkmaz düşüncesini nasıl buluyorsunuz? Cesare Prandelli, Hamza Hoca ve Mustafa Denizli'nin Galatasaray'dan ayrılış sebebi Florya'da oluşan, "Futbolcuya dayalı sistem"dir! Galatasaray yönetimi, o kadar basiretsiz ki; Florya'daki bu anlayışı bilmelerine rağmen takımın başına hoca olarak Bülent Korkmaz'ı getirmeye çalışıyor. Eğer futbolcuya dayalı sistem "Kor" bir ateş ise Korkmaz bu ateşe benzin olur... Çünkü Bülent Korkmaz hala kendisini Galatasaray kaptanı olarak görüyor... Bir örnek vereyim.. Tarih: 9 Eylül 2009. Yer: Saraybosna.. Fatih Terim'in başındaki Türk Milli Takımı 2010 Dünya Kupası elemeleri için Bosna Hersek ile gruptan çıkma maçı oynayacak. O dönem mübarek Ramazan ayı... Maçtan bir gün önce orucumuzu açtıktan sonra Bülent Korkmaz, Hakan Ünsal, ben ve Gürcan Bilgiç, Başçarşı'daki Moriça Han'a kahve içmeye gittik. Konu Galatasaray'a geldi. Bülent Korkmaz bir sezon önce Galatasaray'ın Bordeaux'yu eleyip Hamburg'a elendiği maçlarda takımın başındaydı. Kendisine, "Lincoln'ü Hamburg'da neden oyundan çıkardın. Ligde de neden oynatmadın?" diye sormuştum. Korkmaz'ın bana cevabı, "O parasını alırken Türk oyuncular parasını almıyordu" yorumunu yaptı. Ben de kendisine, "Senin görevin oyuncuyu oynatmak. Ama sen hoca gibi değil takım kaptanı gibi davranıp yanlış yapmışsın" dedim... Sonuç; Adnan Polat, "Bülent'i getirerek hata yaptım" dedi. Bülent Korkmaz ile taraftarın öfke kustuğu Mustafa Sarp Florya'dan içeri girerse kıyamet kopar. Yönetimin Florya'da toplantı yapmasından rahatsız olan oyuncu grubuna Bülent Korkmaz-Mustafa Sarp ikilisi asla söz geçiremez...
Galatasaraylı futbolcular, Ankara'ya yola çıkmadan Florya'da toplanarak birbirlerine "Seri galibiyetler" sözü vermişler ve başlangıç olarak da Gençlerbirliği deplasmanını kazanılacak ilk maç olarak belirlemişler. Söz verenlerin Selçuk'un attığı penaltı dışında sahada tek pozisyonu vardı onu da savunmacı Denayer gol yapamadı. Ben yine de Galatasaraylı oyuncuları kutluyorum! Çünkü Kayseri deplasmanında aldıkları bir puanın ardından tam 2.5 ay sonra Ankara'da 1 puan çıkardılar. Deplasmanda kazanamama alışkanlığı, Galatasaraylı oyuncuların ruh halini, mücadele gücünü, oynama arzusunu belgeliyor! Bugün Galatasaraylı oyunculara "Lig bitti" deseniz hemen bayram yaparlar. Galatasaray'ın sahadaki en iyileri gereksiz penaltı yapmasına rağmen Denayer ile Semih oldu. Bu ikili, savunmada Gençlerbirliği forvetlerini durdururken gol olabilecek kritik pozisyonlarda doğru müdahaleler yaptı.. Eğer Denayer- Semih ikilisi ön plana çıkıyorsa Galatasaray'ın haline bakın; zavallı ve çaresiz.. Unutmadan; Bilal de özverili oynadı ve savunmaya yardıma gelerek Aydın'ın ayaklarından topu mükemmel çalarak golü önledi. Galatasaray yönetimi o kadar basiretsiz ki; Denizli sonrası takımın başına bir hoca bile bulamadılar. Getirdikleri Orhan Atik'i kusura bakmasın ben altyapıda bile çalıştırmam. Orhan hocanın soyadı Atik ama kararları hantal.. Başakşehir maçında en iyi olan Emre Çolak'ı çıkarıyor. Ankara'da Galatasaray'a galibiyet için gol lazım çalışkanlığıyla öne çıkan Bilal'i oyundan alıp yerine "Aman gol yemeyelim" korkaklığıyla Chedjou'yu sokuyor.. Orhan hoca sahada yürüyen çok top kaybeden, adamını kovalamayan Podolski'yi oyundan alacak cesareti gösteremiyor. Umut'un yerine öğrencisi Volkan Pala'yı bile düşünemiyor. Sonuç; Galatasaray Kulübü bir tane futbolcular ise 1000 tane.. Heyecanını yitirmiş, tüccar zihniyetine bürünmüş oyuncularla yollarını ayıracaksın. Sözleşmesi bitenlerle asla sözleşme uzatmayacaksın. Galatasaray'da yeniden bir yapılanma olacaksa, bu yapılanmayı mevcut yönetim yapmamalı. Çünkü mevcut yönetimin futbol bilgisi ve futbolcu anlayışı maalesef Galatasaray'ı yeniden düzenleyecek kapasiteye sahip değil.
Futbolda atan ile tutanın ne kadar önemli olduğuna bir kez daha tanık olduk. Gol atamayan Umut ile top tutamayan kaleci Cenk'li Galatasaray takımı soyunma odasına 2-0 geride girdiği maçı eğer ikinci yarı döndürebiliyorsa bu taraftarın eseridir. Tribünlerin, "Çıkarın formayı çıplak oynayın.. Yönetim istifa" şeklinde protestosu olmasaydı Galatasaraylı oyuncuların ikinci yarıdaki yürekli, istekli, mücadele gücü yüksek, tekmeye kafa sokan oyununu göremezdik. Herkes Muslera için, "Para için oynamadı" yorumunu yaptı. Maçı eşiyle locadan izleyen Muslera belindeki ağrılar nedeniyle oynamadı. Florya'daki toplantıda Başkan Dursun Özbek oyunculara, "Paralarınızı zamanında ödüyoruz. Sizden sadece sahaya çıkıp Galatasaray'a yakışan futbolu oynamanızı bekliyoruz. Ayağınızı denk alın" şeklinde konuşmuş. Sneijder, Podolski, Selçuk ve diğerleri Galatasaray'da oynamanın bedeli olarak yılda toplam 65 milyon Euro kazanıyorlarsa oynadıkları futbolun hakkını vermeliler. İkinci yarı ortaya konan kişilikli mücadeleyi sergilemek için protesto mu gerekiyor? Galatasaray zor günler yaşıyorsa futbolcu topluluğu bugünlerde elini taşın altına sokup sorumluluk alacak.. Galatasaray'ın yediği üçüncü golde Selçuk'un hatası vardı. Tamam da her hata yapanı ıslıklamak mı gerekiyor. Selçuk maçın en çok çalışanıydı ve üstelik kazanılan penaltıyı kaptan sorumluluğuyla gol yaptı. Bence tepkiyi Podolski hak ediyor. Alman yıldız topsuz oyunda hiç yok. Kaptırdığı toptan sonra rakibini kovalamıyor. Maç içinde saklanıp sadece top ayağındayken sahneye çıkıyor. Hatırlatayım; Akhisar'dan sonra Başakşehir maçlarında kaptırdığı her top Galatasaray'a pozisyon oldu. Başakşehir'in oynadığı futbol "Kompakt" değil. Plan şu; galipsen zaman geçir, yere yat kalkma. Maç ortadaysa kaos futbolu oyna, rakibi boz. Ben bu kadar çok yere yatan, zaman geçiren, ağlak ve hakemlerden ikaz bile almayan bir takım görmedim. Göksel Gümüşdağ'ın MHK'ya yaptığı eleştiriler sonuç verdi. Zaman geçiren kaleci Volkan'a sarı kart bile çıkarmayan Özgür Yankaya Başakşehir'in 12. adamı gibiydi. Umut'un formasının uzadığı pozisyon asıl penaltıydı vermedi. Çaldığı penaltı ise eyyamdı.
İngiltere'de, İspanya'da, Almanya'da, İtalya'da ve Fransa'da ligler 15 Mayıs'ta sona eriyor. Çünkü bu ülkeler Haziran ayında Fransa'da başlayacak EURO 2016 turnuvasına katılacağı için Milli Takım'larının erken hazırlanmasını amaçlıyor. Bu süreçte de tabii hazırlık maçları yapılacak. EURO 2016'ya Türkiye de katılacak. Geçen sezondan bu yana fikstür mühendisliğini doğru yapan TFF galiba EURO'ya katılacağımızı düşünmemiş olacak ki; Süper Lig'in bitiş tarihi 22 Mayıs olarak belirlemiş. İşin ilginç yanı İngiltere ile 22 Mayıs tarihinde bir milli maç oynanması kararlaştırıldı ve bu bilgi TFF resmi sitesinden yayınlandı. Şimdi soruyorum: Lig yarışı ve küme düşme hattındaki mücadele nefes nefese sürerken 22 Mayıs'ta İngiltere ile maç oynanması doğru mu? Bence riskli ve sakıncalı. Acaba TFF şampiyonluk yarışının ve düşmeme mücadelesinin son haftaya kaymayacağını mı tahmin ediyor. Yoksa TFF kimin şampiyon olacağını ve hangi takımların düşeceğini önceden biliyor mu? 22 Mayıs'taki İngiltere maçı çok baş ağrıtır ve çok büyük polemiklere ve tartışmalara neden olur. 22 Mayıs'ta İngiltere, Türk Milli Takımı adına hazırlık maçı için doğru bir seçim değil.. Çünkü tarihimizde İngiltere ile 10 maç yapmışız iki beraberlik alıp 8 kez kaybetmişiz. Özellikle iki maçı da 8-0 gibi sonuçlarla kaybetmişiz. Ayrıca; EURO 2016 vizesini alan İngiltere grupta oynadığı 10 maçı da kazanmış. 31 gol atarken kalesinde sadece 3 gol görmüş. Hem golcü hem de pozisyon vermeyin bir takım İngiltere.. İngilizler skor alarak asla frene basmazlar. Bu anlayışı kulüp takımlarımızın Avrupa'daki maçlarında da görebiliriz. Ben uyarayım; EURO 2016 öncesi kaza ile İngiltere önünde alınacak hezimet türü bir skor Milli Takım'ın psikolojisini ve moralini bozabilir...
Galatasaraylı oyuncular iki perdelik oyunda, Galatasaray taraftarının istediği yürekli mücadeleyi ortaya koydu. İlk yarıda Galatasaray'ın orta sahası Bilal, Selçuk, Sneijder gibi yaratıcı oyunculardan kuruluydu. Özellikle Sneijder, Galatasaray'ın etkili futbolunu tetiklerken, arkadaşlarını maestro gibi yönetti. Sıkışan oyunu, mükemmel açtı, araya attığı paslarla Umut'u, Podolski ve Yasin'i gol bölgelerinde topla buluşturdu. Sneijder, zaman zaman savunmaya da gelip yardım etti. Selçuk müthiş koşu kalitesi ile sahanın her yerine bastı. Bilal, oyundan çıkıncaya kadar Galatasaray orta sahasına akıl beceri ve sakinlik kattı. Galatasaraylı oyuncuların maç boyu göze çarpan en büyük özellikleri top rakibe geçtiğinde o topu kazanmak adına iki veya üç kişiyle baskı yapmalarıydı. Sneijder'in yönetimindeki Galatasaray, ilk yarıda oynadığı iyi futbolun karşılığını alamadı. Podolski, Yasin ve özellikle Umut Bulut, akıl almaz golleri kaçırdı. İkinci yarıda erken Akhisar golü, Galatasaray'ın baskı yemesine neden oldu. Ama Galatasaraylı oyuncuların mücadele isteği ve direnci başarılıydı. Galatasaray, yarı finale çıktı ama savunma zafiyeti sürüyor. Özellikle duran toplar, büyük tehlike yaratıyor. Rodallega 1 attı, 3 kaçırdı. Galatasaray, savunmada alan savunmasını bırakıp adam adama markaja geçmeli. Çünkü alan savunmasını yapamıyor ve pozisyon veriyorlar. Denayer'in stoper oynaması isabetli bir karardı. Belçikalı savunmacı, dikkati ve çabukluğuyla göz doldurdu. Ligdeki Başakşehir'e bu kadar kreatif orta saha ile çıkılmamalı. Ryan Donk, o gün mutlaka oynamalı.
İlk sözüm Galatasaray yönetimine; göreve gelirken "Başarı" vadettiniz.. Sözünüzde durmadınız. Galatasaray'ın yaşlandığını vurgulayıp camiaya, "Yeniden yapılanacağız ve gençleşeceğiz" sözünü verdiniz. UEFA kararı sanki yeniymiş gibi davranıp transfer yapmaktan vazgeçtiğiniz gibi küçülmeye gidip elinizdekileri sattınız. Galatasaray'ı hedefsiz bir takım haline getirdiniz. Ben Başkan Dursun Özbek'in yerinde olsam Mayıs ayına "Kongre kararı" alırım. Camia destek verirse yeniden daha güçlü bir listeyle aday olurum. Çünkü yönetim-futbolcu-teknik heyet-taraftar arasında sinerji yok, aksine kriz var. İkinci sözüm Mustafa Denizli'ye olacak. Göreve geldiğinde yönetimin ve camianın bakış açışı şöyleydi: "Rüzgara hakim olamıyorsan, yelkenlerini ona göre ayarla. Unutma ki; hayat karşılaştığın güçlüklerle değil, gemiyi limana getirip getirmediğinle ilgilenir." Galatasaray gemisinin limana yanaşacak gücü yok Mustafa hocam. Takım seninle bir sinerji yakalayamadı. Belki de oyuncular seni istemiyor. Çünkü sahada hiçbir futbolcu "Hoca'ya ayıp oluyor. Adam gibi oynayalım" inancıyla mücadele etmiyor. Ayrıca Mustafa hocam kadroyla sık oynayarak Galatasaray'ı "Laboratuar" haline getirdin. Bazı oyunculara deneme yanılma metodunu uygularken Selçuk, Hakan Balta, Olcan, Sneijder, Podolski gibi oyunculara diş geçiremedin. Seni büyük hedeflere taşıyan cesaretini gösteremedin. Masaya yumruğunu vuramadın. Sırtını "Beyefendiler Masası"nda oturanlara dayayarak ayakta kalacağını zannettin. Ama o beyefendiler seni, iyi oynamayarak, iyi mücadele etmeyerek sırtından vurdular. Mustafa Hocam "Sorunun kendinde olduğunu anlamayan insanlar çözümü başkalarının huzurunu bozmakta bulur" durumundasın. Galatasaraylı mutsuz, kızgın ve öfkeli. Mustafa Hocam bence zorlama. Türk futbolcularının yüreğindeki prangaları kıran teknik adam unvanına ve geçmişteki parlak kariyerine zarar vermek istemiyorsan kendine "Kırmızı kart" göster. Kaptan Selçuk ve arkadaşlarına bir sözüm var; Galatasaray bir his takımıdır... Renklerine aşık, birbirlerini seven futbolcuların takımıdır... Galatasaray feragat ve fedakârlıklarla çalışacak futbolcuların takımıdır. Galatasaray şımarıkları, kendini beğenmişleri, yalnız kendini düşünenleri sevmez... Galatasaray, bir halatı hep birlikte çekenlerin, hep birlikte üzülüp, hep beraber sevinmesini bilenlerin takımıdır... Son söz; Galatasaray'ı utandıranlar utansın...
Galatasaray'ın saha içi felsefesi Türk Milli Takımı'nın Konya'da İzlanda'ya karşı oynadığı oyun tarzına benziyordu: 4-6-0.. Belli ki; Mustafa Denizli 4-6-0 oyun anlayışında Selçuk'un İzlanda'ya attığı gol gibi bir gole yatırım yapmıştı. Ama Lazio savunması ceza alanı önünde bu tür faulleri yapmadı. İlk yarı Galatasaraylı oyuncular topa daha çok hakim olurken Lazio'ya geniş alan vermedi. Saviç-Parolo-Matri üçlüsü önde Galatasaray savunmasına baskı yaparken diğer Laziolu oyuncular savunmalarını ve orta alanı boş bırakmadı. Selçuk, rakibin savunmasını kırmak için geriye sık gelip top almaya çalıştı. Galatasaraylı oyuncular iyi mücadele ediyor, topu yere indirerek oynamaya çalışıyor, Lazio kalesinin önün kadar geliyor ama final paslarında yeterince çoğalamadıkları için gol pozisyonu üretmekte çaresiz kalıyorlardı. Çünkü Podolski-Sneijder-Yasin üçlüsü balık ağına benzeyen Lazio savunmasını aşamıyorlardı. Galatasaray hep soldan atak yapmak istiyordu ama çabuk ve hızlı denilen Yasin bir pozisyonda bile Konko'yu çalımla geçemedi. İkinci yarıda gök gürültüsüyle başlayan sağnak yağmur ayağa yerden pas oynamaya çalışan Galatasaraylı oyuncuların tüm dengesini alt üst etti. İstanbul'daki gibi Galatasaray yine duran toptan vuruldu. Parolo'nun Balta-Chedjou arasında attığı kafa golünün şoku bitmeden Anderson'la gelen ikinci gole Yasin'in verdiği cevap sadece Galatasaray tribünlerini sevindirdi o kadar.. Eğer oturup doğru konuşalım; Galatasaray bu turu İstanbul'da bırakmıştı. Denayer varken Denizli'nin Yasin'e gol pasını veren Sabri'yi oyundan çıkarması hataydı. Şaşırtmaya devam eden Donk'a uzun süre katlanmak ve topu kullanma becerisi yüksek Bilal'i düşünmemek çok yanlıştı. Lazio belki iyi takım değil ama Anderson, Candereva, Saviç, Biglia, Parolo gibi bitirici ayakları var. Galatasaray'da Sneijder, Muslera, Podolski'den başka kaliteli oyuncu var mı? Yerli olarak Selçuk ön plana çıkıyor. Melo'nun ne kadar önemli olduğunu anladınız mı? Galatasaray'da saha içinde arkadaşlarını hareketlendirecek bir tane yürekli adam yok. Galatasaraylı oyuncular bu teslimiyetçi ruhtan kurtulamazlarsa "Avrupa'ya gitme hakkını" bile elde edemezler.. Sadece Muslera'yı alkışlıyorum..
Bugünden itibaren sadece Türkiye tüm Avrupa tüm dünya hatta FİFA ve UEFA, hakem Deniz Ateş Bitnel'in kararlarını sorgulayacak. Bir hakemin bir maçta ön plana çıktığı maçlar izledim, İnönü'de Cem Papila'nın, Kadıköy'de Ali Aydın'ın ve geçen yıl Fatih Terim Stadı'nda Ali Palabıyık'ın öne geçtiğini görmüştüm ama ben Bitnel'den başka bu kadar, "Batılı kovboylar" tarzı çabuk kart çıkaran üstelik keskin kararlı bir hakemi hiç görmedim. Trabzonsporlular, "Katledildik" diyebilir. Galatasaraylılar ise "Bizi Bitnel kurtardı" diye sevinebilir. Bir gerçek var ki; gecenin yıldızı verdiği ve vermediği kararlarla Deniz Ateş Bitnel oldu. Maça gelirsek; 90 dakika boyunca hatta Özer Hurmacı atılıncaya kadar oyunda üstün olan, pozisyon arayan, bulan ve atamayan taraf Galatasaraydı.. Trabzon kompakt oyunu tercih edip Galatasaray'ı kontrataklarla tehdit etmeye çalıştı. Kazanılan penaltı yanlıştı ama Sabri'nin Marin'e yaptığı hareket kesin penaltıydı. Sabri'yi, "Pozisyon yokken hangi akla hizmet ederek Marin'i neden itiyorsun?" diye sorgulamak gerekir. Mustafa hoca artık kadro tercihleri nedeniyle kendini sorgulamalıdır. Taşlarla oynamak, "Ben yaptım olacak" demek Galatasaray'ın oyun ritmine, temposuna zarar veriyor. Örnek mi? Dakika 58: Oyundan Olcan ile savunmadan Koray çıkıyor. Yerlerine Sneijder ile Bilal giriyor.. Kulakları çınlasın Rijkaard şöyle demişti: "Ben zeki oyuncuları tercih ederim. Çünkü zeki oyuncu pozisyon kaybetmez, yanlış pas vermez. Topu ne zaman süreceğini ve ne zaman tek oynayacağını bilir." Sneijder gibi yaratıcı ve zeki bir oyuncu kulübede oturur mu? Sneijder'le başlamamak adeta eziyet oldu. Takımın diri ve atak olduğu anlarda Podolski, Donk, Selçuk gibi oyuncular Sneijder gibi yaratıcı bir oyuncunun eksikliğini hissetti. Paris'e Kıvanç Tatlıtuğ'un nikahına gittiği için son idmana çıkmayan Sneijder kusura bakmayın yedek kalamaz.. Teknik becerisi yüksek Bilal, kalitesiyle, topu kullanma becerisiyle Galatasaray'ın hücum anlamında toparlanmasını sağladı. Bilal'e ilk on birde forma vermemek bence adaletsizlik. Hücuma çabuk çıktığı için ve etkili ortalar yaptığı için alınan, solbek de oynayabilen Linnes kulübede artık oturmamalı. Carole gecenin çalışkanıydı ama etkili tek orta yapamadı.
Lazio orta sahasının gücünü kırmak için Mustafa Denizli sürpriz bir hamle ile Chedjou- Donk ikilisini ön liberoya koydu, kaptan Selçuk'u da hücuma destek vermesi için, bu ikilinin önüne monte etti. Denizli'nin bu hamlesi Fenerbahçe hocası Pereira'nın Topal-Souza-Ozan anlayışı ile eşdeğerdeydi. Ayrıca Denizli'nin doğru bir hamle ile Umut'un yerine Podolski'yi santrfor düşünmesi Galatasaray'ın Lazio kalesine yaptığı hücumlarda etkili top tutmasını sağladı. Pereira modeli üçlü orta saha Galatasaray'da Sabri'nin attığı gole kadar mükemmel işledi. Özellikle golde Lazio savunmasının arkasına sarkan Donk'un önüne aldığı topa vurmayıp, Sabri'ye pas yapması çok akıllı bir davranıştı. Birlikte oynama alışkanlığı olmayan Galatasaray'ın gol sonrasında oyunu biraz soğutup, topa hükmetmeyip ikinci golü düşünmesi özellikle kanatlarda ciddi zafiyet doğurdu. Devşirme sağbek Denayer iyi bir stoper olduğunu Matri'nin önünden çaldığı topla gösterdi. Ama aynı Denayer Lazio bindirmelerinde sağ kanadı Sabri'den de yeterli desteği alamadığı için etkili savunamadı. Galatasaray'ın yediği gol yine bir duran top hatasıydı. 5 stoperin ceza alanı içinde olduğu ortamda, Milinkovic'in kafa vuruşunu Muslera kale içine çelebildi. Eğer Uruguaylı kaleci dikkatli olsaydı bu vuruşu rahatlıkla çıkarabilirdi çünkü top üzerine geldi. Lazio üst düzey bir takım değil ama alan savunmasını, rakibe önde baskı yapmasını disiplin içinde uyguluyorlar. Hücuma da çıkarken rakip sahaya pas yaparak yerleşiyorlar. İkinci yarıda özellikle son yarım saatte Galatasaray kanatlardan yüklenmeye çalışırken kalabalık Lazio savunmasını aşmakta zorlandı. Dışardan şut denemelerinde Donk ile Sneijder vuruşlarda etkisizdi. Galatasaray, Roma'da çok zorlanacaktır. Çünkü Lazio mükemmel alan savunması yapıyor. Galatasaray böyle bir savunmayı ancak ayağa çabuk pas yapıp, kanatlardan hızlı bindirmelerle aşabilir. Ama görünen köy Lazio'nun turu geçtiğini söylüyor.
Galatasaray'da Alp Yalman başkandan sonra ilk kez bir başka başkan, Dursun Özbek kulübün mali disiplin konusunda "İstikrara" kavuşması için çok ciddi çaba harcıyor. Başkan Dursun Özbek bunu yaparken "Sportif başarıyı" da gözardı etmiyor. Tabii ki Galatasaray camiası Özbek'in bu hassasiyetini algılayabilir ama taraftarlar için her zaman geçerli olan sportif başarıdır... Ne yazık ki Türkiye'de büyük kulüplerde topun çizgiyi geçip geçmemesi genelde başkanların kaderi olur.. Ben hiçbir başkanın göreve talip olduğunda, "Öncelikli hedefim kulübün borçlarını azaltmak olacak" dediğini duymadım. Dursun başkan da "Borç ödeyeceğim" demedi. Ancak arka odalardaki defterler açılınca gerçeklerin acı olduğu ortaya çıktı. UEFA'nın Galatasaray yönetiminin önüne koyduğu acı reçete, "Buz dağının görünmeyen yüzüdür ve gerçektir." Galatasaray Adası'nda Dursun Başkan'ın medyaya verdiği yemeğe katıldım. Sportif başarısızlığın canını acıttığını gördüm. Dursun Başkan acıyla belki yaşıyor ama hem camiayı hem de taraftarları "Tek bilek tek yürek" kampanyasıyla kolkola girmeye gayret ediyor.. ÜÇ TEMEL SÖYLEMİ VAR Dursun Başkan'la sohbetimiz sırasında şu 3 temel söylemi dikkatimi çekti: 1- Eğer başarılarımızın istikrarlı olmasını istiyorsak mali konularda da istikrarı yakalamalıyız. Kazandığımızdan fazlasını harcadığımız için bu sıkıntıları yaşıyoruz.. 2- Galatasaray'ın bu kadar borcu varken isteseydim diğer başkanlar gibi 40-50 milyon Euro'luk transfer yapar sonra da "Bana ne?" diyebilirdim. Ama yapmadım.. Sorumlu davranmak benim karakterim.. 3- UEFA'nın yolladığı mektup bizi fena sarstı. Keşke UEFA bizim nasıl çalıştığımızı görseydi ve mektubu da Mayıs sonunda gönderseydi. Ani gelen bu olumsuz mektup nedeniyle söz verdiğimiz halde hocamız Mustafa Denizli'nin istediği oyuncuları almadık... Burak'ı zorunlu olarak satmamıza rağmen kadromuzun hala güçlü olduğunu düşünüyorum. Şimdi size Dursun Başkanı, özen gösterdiği "Mali ve sportif istikrar" konusunda haklı çıkaracak bazı örnekler vereceğim. 2001- 2002 sezonu: Galatasaray şampiyon olup 3'üncü yıldızı ilk takan takım oluyor. Sonra 2006 yılındaki şampiyonluğa kadar ligde ilk ikiye bile giremiyor. Neden? Futbolculara para ödenemiyor. Borçlar tırmanıyor. Galatasaray iki yıl sonra 2008'de yeniden şampiyon oluyor. Sonra; sportif başarısızlık içinde kıvranıp 3 yıl boyunca yine ilk iki sırayı bile göremiyor. Sorun yine aynı: Para yok, borç çok... 2011'DE YAŞANANLAR 2011-2012 sezonu... Ünal Aysal Başkan oluyor. Fatih Terim göreve geliyor. Adnan Polat'ın yaptığı şirket birleşmelerinden ve Ünal Aysal'ın halka arz dehalığından (!) Galatasaray ciddi para kazanıyor.. Muslera, Selçuk, Melo, Ujfalusi, Riera, Eboue, Burak, Sneijder ve Drogba gibi yıldızlar alınıyor. Loca ve kombine satışları rekor denilecek düzeye ulaşıyor. Galatasaray uzun bir aradan sonra Terim'le iki yıl üst üste istikrara dayalı şampiyonluklar kazanıyor. Avrupa'da çeyrek final oynuyor. Dönemin Başkanı Aysal, önce şampiyon yönetimini değiştiriyor. Ardından şampiyon hoca Terim'i gönderip Mancini'yi getiriyor. Aysal, devre arası sıradan oyunculara 25 milyon Euro harcıyor. Sonuç: Galatasaray ikinci oluyor ama Fenerbahçe'nin cezası sayesinde Devler Ligi'ne katılıyor. ÖZBEK İLE 4. YILDIZ UEFA'dan bir ceza gelecekse bunun sorumlusu kesinlikle 136 milyon Euroluk zararın baş mimarı Aysal'dır.. Aysal gidip Yarsuvat geliyor. Aysal'ın getirdiği Prandeli'nin de yerine Florya'dan içeri Hamza Hoca giriyor. Galatasaray'da "ayağını yorganına göre uzat" dönemi başlıyor. Yarsuvat yönetimi transfer yapmıyor ama başta tüm yönetim olmak üzere mali işlerden sorumlu başkan yardımcısı Dursun Özbek futbolcuların ve çalışanların paralarını zamanında ödüyor. Ve; yönetici-futbolcu-taraftar birlikteliğinin yarattığı sinerji sayesinde Galatasaray 4'üncü yıldızı takan ilk takım oluyor. Tek bilek tek yürek kampanyasında 6 günde 465 bin bileklik satılmış. Bunun dolar karşılığı yaklaşık olarak 1 milyon 600 bin dolardır. Bir yönetici yemekte bana şöyle dedi: "Başarıların lokomotifi futbol.. Mersin'e kaybedince taraftarın da motivasyonu düşüyor.." Galatasaraylı futbolcular ve teknik heyet, yönetimin bu çabalarına artık kulak vermelidir. Lazio maçıyla birlikte herkes taşın altına elini sokmalıdır. Tek bilek tek yürek sadece bileklik takarak, tişört giyerek olmaz. Başta Mustafa Denizli olmak üzere tüm Galatasaraylı futbolcular sahada "Tek bilek, tek yürek" gibi mücadele etmelidirler.. GEZER'İN AYAĞINA BASMALI! Süper lig deneyimi 4 yıl olan Bünyamin Gezer çok bilgili (!) galiba hakemleri atıyor. Üç büyüğün maçlarını bu hafta 3 Ankaralı yönetti. Bülent Yıldırım iyiydi. Palabıyık-Uğurlu ise bakar kördü.. İki Ankaralı'ya soruyorum; Vederson Selçuk'un, Mahmut Oğuzhan'ın ayağına basarken içiniz cız etti mi? Selçuk ile Oğuzhan'ın tarak kemikleri kırılsaydı Fatih Terim'in iki yıldızı Paris'te olmayacaklardı.. Dilerim birileri Palabıyık-Uğurlu ikilisinin ayağına basar da acının ne olduğunu anlarlar.. Ancak önce Gezer'in ayağına basmalı.. Yaşar Kemal Uğurlu'nun Ümit Özat'la samimi öpüşmesi beni şaşırtmıştı. Gelen bir bilgi beni şeytanın avukatı yaptı.. Hakem dünyası şimdi Ümit Özat'ın eski hakem olan kardeşi Murat Özat'ın hakem Yaşar Kemal Uğurlu ile olan "Kanka"lığını konuşuyor.. Bu Uğurlu'yu çok tehlikeli buldum. Çünkü lafı dinleyen değil lafı seyreden bir tipi var..
Mancini ile Prandelli'yi kadroyla fazla oynadıkları için eleştirmiştim. Hamza Hoca da sezon başından itibaren aynı hastalığa yakalanmıştı. Mustafa Denizli'nin kadro istikrarına önem vereceğini düşünmüştüm. Ama "KOCAMAN" aldandım. Mustafa Denizli'nin kadro tercihinde, "Ben yaparım olur" felsefesi Mersin'de iflas etti. Akhisar maçında müthiş oynayan çabuk, hızlı ve etkili bindirmeler yapan Linnes Avrupa'da yok diye kulübede oturur mu? Stoper Denayer sağbek.. Denayer çabukluğu sayesinde Semih'e fark atar.. Geçen yıldan beri pozisyon bilgisini geliştiremeyen ve nerede durduğunu bilmediği için ofsaytı bozan Semih adeta Nakoulma'nın golüne "Pozisyon asisti" yaptı. İkinci yarıda da ikinci sarıyla atılıp Galatasaray'ı 10 kişi bıraktı.. Carole'un Akhisar maçında riskli oynadığını söylemiştim. Ne oldu? Oyun zekası kıt, top tekniği kısıtlı, pas verme özürlü ve orta yapma becerisi olmayan Carole'un bölgesini Mersin takımı resmen koridor yaptı.. Semih-Carole kadroda yer buluyor, son haftaların formda ismi Sabri ilk onbirde başlamıyor.. Sabri'ye yapılan adaletsizliktir.. G.Saray'ın savunma hattı Linnes- Denayer-Chedjou-Olcan dörtlüsünden oluşsaydı, Mersin bu kadar etkili olur muydu?. İnanın Muslera'nın sık değişen savunma yüzünden dengesi bozuluyordur. Eğer bir gün Muslera, "Yeter. Bıktım artık" diyerek sahayı terkederse sonuna kadar haklıdır.... Biz bunları görüyoruz da Mustafa Hoca nasıl görmüyor şaşırıyorum. Linnes yok diye G.Saray, Lazio önüne bu kadroyla çıkacaksa vay haline.. G.Saray, Lazio'yu elese ne yazar? Ligi götüremeyen bu oyuncu grubu Avrupa'da bile yürüyemez.. "İlk iliği kaçıran düğmeleri ilikleyemezmiş.." derler. G.Saray'ın öncelikli hedefi önündeki ilk maçı kazanmaktır. Ancak maceraya yelken açıp oyuncu tercihlerini çapına ve kalitesine göre yapmazsan, yerleriyle oynarsan Mersin'de işte böyle rezil olursun.. Bu yenilgiden sen sorumlusun Mustafa Hocam.. Not: TFF eğer ligin selametini istiyorsa hakem atamalarını Bünyamin Gezer'den almalı.. Mersin'i kutlayalım ama G.Saray düşmanı Gezer'in "Prensim" dediği ve Donk'u atmayarak eyyam yapan Yaşar Kemal Uğurlu'nun kararlarına bakalım.
Mustafa Denizli'nin psikolojisini yapılamayan transferler bozdu Tarih: 26 Ekim 1988. Yer: İsviçre'nin Neuchatel şehri.. Galatasaray o zamanki adıyla Şampiyon Kulüpler Kupası'nda iki ayaklı eleme maçının ilkinde Neuchatel Xamax'a konuk oluyor. Galatasaray iyi oynamadığı maçı 3-0 kaybediyor. Maç sonu Galatasaray soyunma odası "Cenazeevi"ni andırıyordu. Tüm oyuncular başı önde oturuyorlar. İçeri giren teknik direktör Mustafa Denizli, "Kaldırın kafanızı.. Xamax sizden daha iyi bir takım değil. Siz bu takıma İstanbul'da 5 atarsınız.." diye haykırıyor. Kaptan Cüneyt Tanman'ın ifadesiyle tüm Galatasaraylı oyuncular Denizli'nin "5 atarsınız" sözüne fazla itibar etmiyor ama Denizli rövanş maçına kadar zihinleri "5 atarsınız" sözüyle yıkıyor. Ve; Denizli'nin, "Sizler Xamax'tan daha iyisiniz" diye güvendiği Galatasaraylı oyuncular Xamax'a tam 5 gol atıyor.. Tanman bir milli maç öncesi TFF kitapçığında 5-0'lık Xamax zaferini "Milat" olarak değerlendirirken Denizli için de şu yorumu yapmıştı: "Türk futbolcularının kafalarındaki korku prangalarını kıran adam.."
Rodallega'nın "jenerik" golünden sonra Galatasaraylı oyuncuların geriden gelip maçı kazanmaları kupaya verdikleri önemi gösteriyor. Bu geri dönüşte Sabri'nin oyuna girip sağ kanada Olcan'ın da sol kanada geçmesinin büyük katkısı var. Demek ki; herkes yerinde oynamalıymış... Bilal'in ilk on birde başlaması Mustafa Hoca'nın, Konya maçında, "Bilal neden oynamıyor?" sorularına verdiği gereksiz tepkiydi. Hoca medyayla bu tür düelloları sever. Bilal-Selçuk-Sneijder-Donk aynı anda ancak Galatasaray skor olarak rahatsa oynar. Ya da Bilal üç oyuncudan biri yoksa ya da biri çıkacaksa tercih edilir. Sabri'nin sağda Olcan'ın solda oynaması Sneijder'i de Selçuk'u da pozitif etkiledi. Zaten oyuna Sabri ile başlamamak hataydı. Mustafa Hoca'nın, Olcan'dan bir Sinan Gümüş yaratmak istemesi ise fanteziydi. Sinan ile Olcan aynı tip oyuncu değil. Sinan içeri, dışarı çalım atar dikine de top sürer.. Sol ayaklı Olcan sadece sol kanatta oynar ve etkili ortalar yapar. Galatasaray iki golü Olcan'ın sola geçmesinden sonra buldu. Selçuk'un attığı golde topa vuruş kalitesi mükemmeldi. Mustafa Hoca, değişiklerden sonra oluşan Galatasaray'da ısrar etmeli. Bu arada Chedjou ile Carolle'a da "Riskli oynamayın" uyarısını yapmalı. Podolski "merkez santrfor" oynayabilir. Çünkü Umut özgüvenini yitirmiş. Podolski ayrıca önde top tutar ve Sneijder-Selçuk-Donk üçlüsünün ceza alanı önünde duvar pası yapmalarını sağlar. Gerçek şu; Linnes kanat bindirmelerine yeterli pas desteğini almıyor. Maçta iki defo vardı... İlk defo; 5 günde 4'ncü maça sahne olan stadın kötü zemini. Türkiye'nin en verimli topraklarına sahip ve demiri diksen ağaç olan Manisa'ya bu zemin yakışmıyor. İkinci defo; hakem Mete Kalkavan.. Kalkavan'ın gözü önünde Chedjou'yu kolundan çeken, Hakan Balta'ya çelme takan, taç atışını kullanmayan Muğdat'ın kart görmemesi şaşırtıcıydı. Kararlarına bakarsak; Kalkavan'ın Galatasaray'a karşı ciddi bir alerjisi var.
Galatasaray Kulübü'ne "Mektepli" dışında üye olmak isteyip de üye olamayanlar fena isyan ediyor. Bunun sorumluları kim? Galatasaray'ın tüzüğü, "Her yıl kaydı açık üyelerin ancak yüzde 3'ü üye olabilir" diyor.. Adnan Polat döneminde Mehmet Helvacı tarafından düzenlenen yeni tüzük daha çok "Mektepli, üye eşi ve çocuğu"na imkan tanıdığı için dışarıdan üye olmak isteyenlere yüzde 3'lük kontenjan yetmiyor. Eski tüzükte de üyelik yüzde 3'le sınırlıydı. Ancak Mektepliler ile sporcular bu kontenjanın dışındaydı. Yüzde 3'lük uygulama sadece üye eşi ve çocuğu ile dışarıdan başvuranları kapsıyordu. Bunu örnekleriyle anlatayım.. 131 mektepli, 10 sporcu, 349 kaydı açık üyelerin eşi ve çocuğu ile dışarıdan 500 kişi bu yıl üyelik için başvurdu. Yeni tüzükteki yüzde 3'lük kontenjan gereği 293 üye alındı. Kim bu üyeler? Mektepli: 120.. Sporcu: 10.. Başkan kontenjanı: 15.. Üye eşi ve çocuğu: 69, Dışarıdan: 79.. Bugünkü Sicil Kurulu Başkanı üstelik mektepli olan Serdar Eder'in ısrarla karşı çıktığı eski tüzük olsaydı 5 yılda üye olan toplam 550 mektepli ile 50 sporcu kontenjan dışından üye olacağı için bunların yerine dışarıdan 600 kişi Galatasaray Kulübü'ne üye olacaktı.. Alaylı Başkan Adnan Polat ile Mektepli Mehmet Helvacı'nın hazırladığı saçma sapan tüzük gereği bugün 730 kişi üyelik için sıra bekliyor. Tüzük değişmezse bekleyenlerin sırası 1980 öncesi "Yağ ve benzin" kuyruklarına dönecek..
Aykut Kocaman'ın "Pas takımı" yaptığı Torku Konyaspor "Kompakt futbol" anlayışı içinde ilk yarıda Galatasaray'la kedinin yumakla oynadığı gibi oynadı.. Konyalı futbolcular kendi evlerinde bile bulamadığı paslaşma rahatlığını TT Arena'da zaman zaman şova dönüştürdü. Konyalı oyuncular rahat paslaşmanın yanında önde de baskı yaparak Galatasaray'ın savunmadan oyun kurmasına izin vermediler. Sneijder, Selçuk, Donk ve Yasin topla buluştuklarında hemen iki ya da üç Konyalı oyuncunun baskısıyla karşılaştılar. Konya takım halinde gerek baskıyla gerekse alanları kapatarak Galatasaraylı oyunculara hücum edecek ve topu kullanacak boşlukları bırakmadılar. Konya savunması sakatlanıncaya kadar form grafiği yükselen Sinan Gümüş'ün hızlı bindirmelerine ve içeri çalım atıp şut denemesine izin vermediler. Yasin de boş alanda yakaladığı topları hızla hücuma taşıyamayınca Galatasaray, Konya kalesinde tek pozisyon bile üretemedi. Galatasaraylı oyuncular ilk yarı boyunca Konya'nın rahat paslaşmasını film izler gibi seyrettiler. Bu kadar teslimiyetçi bir ruh hali olur mu? Galatasaray'da bir oyuncunun aklına "Biz de basalım. Biz de agresif oynayıp rakibi bozalım" düşüncesi gelmez mi? Bir yarıyı Galatasaraylı oyuncular resmen çöpe attı. İkinci yarı üzerindeki ruhsuzluğu atan, mücadele etmeyi nihayet aklına getiren ve rakibe önde basıp agresif, istekli bir Galatasaray sahada vardı.. Zihinsel olarak tükenmiş ve kafası aldığı parada kalan etkisiz Yasin'in çıkıp Sabri'nin girmesiyle Galatasaray Konya kalesine yüklendi. Sabri-Linnes ortaklığı Galatasaray'ın sağdan etkili ataklar ve etkili ortalar yapmasını sağladı. Olcan da soldan Podolski ile birlikte Galatasaray'a hücum etkinliği sağladı. Sneijder, Olcan, Sabri şut denemelerinde kaleyi bulamadı. Olcan'ın kafa vuruşunda topun üst direğe çarpması Galatasaray'ın maç boyu yakaladığı tek net pozisyonuydu. Galatasaray'ın mehter takımını andıran "İstikrarsız oyun" anlayışına Mustafa Denizli de çözüm bulamayacak gibi görünüyor. Denizli'nin Bilal'e yer vermemesi ya da sonradan oyuna almamasına akıl sır erdiremedim. Umut bu haliyle oynasa ne olur, oynamasa ne olur. Denizli keşke Umut'u çıkarıp Bilal'i oyuna alıp Podolski'yi santrfora çekseydi, Galatasaray daha etkili olurdu. Ayrıca Bilal'in şut atma etkinliğini de unutmayalım.
Başkan Dursun Özbek, 17 Eylül 2015'te Galatasaray Adası'nda yapılan Divan Toplantısı'nda UEFA nezdinde yaşadığı tedirginlikten söz ederken şöyle demişti: "2012-13, 2013-14, 2014-15 sezonunda yaşanan zararları topladığımız zaman kriterlere göre Sportif AŞ yaklaşık 107 milyon Euro zarar etmiş. UEFA bize, 'Kriterlerime uyamıyorsan yaptırımların var. Aman dikkat' dedi.. İzleme 2014 Mayıs ayında başladı. 6 ayda bir rapor yolluyoruz. Kendilerinden bir görüşme talep ettik. UEFA'ya gidip yaptığımız tasarrufların, mali hareketlerin açıklamasınında da bulunacağız." Camiaya Eylül ayında bu bilgileri veren ve UEFA tehlikesinden söz eden Başkan Özbek keşke Başkanlar Zirvesi'ni, Aralık ayında UEFA ile yapılan görüşmelerden önce düzenleseydi. Ben 'Başkanlar Zirvesi'nin zamanlamasını 'Yumurta kapıya dayanınca' sözüne benzetiyorum. Çünkü UEFA'nın Galatasaray'a bir yaptırımda bulunacağı Eylül ayından belliydi. Aralık ayındaki UEFA görüşmelerine kadar çok uzun bir süre vardı ve camianın etkili isimlerini, bilgili kişilerini yol göstermeleri adına ya da fikir üretmeleri adına bir araya getirecek ciddi bir fırsat vardı. Ama yönetim kendi dinamikleriyle bu tehlikeden kurtulmaya çalıştı. Aralık'ta ciddi ve etkileyici bir sunum yapıldığı için UEFA kararını Şubat ayına bıraktı. Ancak gelen mektupta UEFA'nın Galatasaray için Avrupa'dan 1+1 men cezası talep etmesi sonucu Dursun Özbek ve yönetimi doğru bir hamle ile Avrupa'dan güçlü bir hukuk bürosunun sahibi ünlü avukat Jean Louis Dupont ile anlaştı. Özbek eski başkanlara zirvede UEFA'nın gönderdiği mektubu gösterdi. Ve mektuptaki ayrıntıları da bizzat kendi anlattı. Zirveye katılan eski başkanlar, Özbek'e "Bu dava sürecinde arkandayız ve her türlü desteği vermeye hazırız" dediler. Ayrıca Yarsuvat ve Yalman'ın hukuksal savunma konusunda bazı öneride bulunduklarını da duydum. Bu zirveye keşke 164 milyon Euro'luk zararla ilgili sorumlu tutulan Ünal Aysal da katılsaydı! Çünkü Aysal UEFA'nın uyardığı ve para cezası verdiği dönemde G.Saray Başkanı'ydı. Aysal hem görüşmeler konusunda bilgi verir hem de UEFA'nın tüm uyarılarına rağmen neden ayağını yorganına göre uzatmadığını anlatırdı. 'MEN'LE TERBİYE OLMAZ! UEFA, Galatasaray yönetimine gönderdiği mektupta "Avrupa'dan 1+1 men" cezası istedi. Bir yıl men çıkarsa çok sorun olmaz. UEFA bir kulübü mali disiplin adına didik didik ederken ekonomik zararların içinde "Kayıt dışı" ya da "Kara para var mı?" diye mutlaka araştırmalı. Ancak bir kulüp mali konularda yaşadığı sıkıntılarla ilgili "Avrupa'dan men" cezası ile terbiye edilmemeli. Neden mi? Sen UEFA olarak mali disiplin konusuna uyması konusunda kulüplere hem "Borçlarını azalt" diyeceksin hem de bu borçları azaltmak için elde edeceği gelirlerle ilgili Avrupa Kupası'nı kapatacaksın! Men cezası bence büyük haksızlık. Ayrıca; UEFA yetkilileri Galatasaray'daki mevcut yönetimin mali disipline ayak uydurmak için gösterdiği çabaları da göz önünde bulundurmalıdır. SELÇUK SAHA İÇİ ÖĞRETMEN OLMALI Selçuk İnan, bir aksilik olmazsa Konyaspor maçında 200'üncü kez Galatasaray formasını giyecek... İstatistiklerin derinliğine indiğimizde karşımıza 'İstikrar abidesi' bir Selçuk İnan çıkıyor. Selçuk'u eleştirelim ama futbolculuk kariyerine ve Galatasaray'da yakaladığı başarılarına saygı gösterelim. Trabzon'da oynadığı 113 maçta 109 kez ilk onbir çıkmış. Galatasaray'da ise 199 maçın 196'sında ilk onbirde görev yapmış. Trabzon ve Galatasaray toplamında 312 maç oynayıp 305'inde ilk onbir başlamak müthiş bir rekor... Galatasaray'da 3 lig, 3 Süper Kupa, 2 Türkiye Kupası kazanan ve 42 gol atan kaptan Selçuk İnan, toplamda 8 kupa kaldırmış. Galatasaray'ın zorlu sürecinde Kaptan Selçuk'a şimdi büyük görev düşüyor. Bu zamana kadar çalıştığı teknik adamlardan öğrendiklerini bir deftere yazan Selçuk, artık tecrübesiyle Hagi gibi Galatasaray'ın saha içi öğretmeni olmalıdır. Arkadaşlarının yaşadığı zorlukları aşmak için oyuna akıl koymalıdır... Pozisyon hatası yapan, pas dağıtımında egoist davranan isimleri uyarmalıdır. Galatasaray öne geçtiğinde skorun korunması adına eğer takım bir panik havasının içine girmiş ise "Saha içi öğretmen" kimliğiyle davranmalıdır. Galatasaray'ın kupa ve Avrupa mücadelesinde, "Camia, taraftar, oyuncular olarak birbirimize sahip çıkalım" diyen Selçuk'un saha içinde sadece kaptanlığına değil liderliğine ihtiyacı olacaktır. GSTV'NİN KONTROLÜ YÖNETİMDE KALMALI Galatasaray yönetimi, 3 aylık bir denemede eğer başarılı olurlarsa kulüp televizyonunu özel bir ajansa 5 yıllığına kiralamayı düşünüyormuş. Yıllığı da 800 bin liradan 5 yılda toplam 4 milyon lira gelir elde etmeyi planlıyormuş. Çok şaşırdım ve yanlış bir karar olduğunu düşünüyorum. Ayrıca bu kiralama sonucu Galatasaray yönetiminin GS TV ile herhangi bir bağı kalmayacak. Uyarıyorum; GS TV'yi kiralayacak olan ajans ya da firmanın yapacağı yayınlar, gündeme getireceği konular, hatta kullanılacak dil ve söylemler Galatasaray kulübünü ve yönetimini bağlar. Özel ajansa bağlı televizyona yönelik oluşacak eleştirilere ve tepkilere karşı Galatasaray yönetimi "GS TV artık bize bağlı değil.. Yayınlardan sorumlu olamayız.." masumiyetine bürünemez. Milyonlarca taraftara sahip Galatasaray gibi büyük bir markanın televizyonu mutlaka yönetimlerin kontrolünde olmalıdır.
Burak-Umut ikilisini ilk kez birlikte oynatan Mustafa Denizli'nin bu hamlesi, "Benim golcülerim sizlersiniz. Size güveniyorum" itirafıydı. Ancak; Burak ve Umut'ta ciddi bir huzursuzluk var. Taraftarın hışmına uğrayan Burak-Umut ikilisinin bu huzursuzluk içinde TT Arena'da G.Saray'ın gol yükünü sırtlanmaları zor görünüyor. Tribün tepkileri sonucu, Burak ile Umut'un aşırı güven kaybına uğradıkları görünüyor. Çünkü bu ikili gol pozisyonlarında "Kaçırırsam ıslıklanır mıyım?" korkusuyla topa hamle yapıyor. Yeni bir golcü gelmediğine göre, Galatasaray taraftarı öfkesinden arınıp Burak-Umut ikilisini artık ıslıklamayı bırakıp destekleme bayrağını açmalı. Arda Turan'dan sonra Sinan Gümüş, Galatasaray'ın yakaladığı en yetenekli genç futbolcu oldu. Sinan müthiş özgüvenle oynuyor. Topla buluştuğunda çevre kontrolü yapıyor, sol ayağını çalım atarken raket gibi kullanıyor. Şut atarken Sinan, toplara sert ve etkili vuruyor. Sinan'ın yükselişi ve kalitesi hücuma bindirmeleriyle zenginlik katan topu kullanma becerisi yüksek Linnes'in desteğiyle büyüyecektir. Sinan bence kanatta çakılı oynamamalı ve kale önünde şut atacak pozisyonu kendine yaratmalı. Ayrıca; Podolski döndükten sonra Galatasaray'ın hücum gücü daha da artacaktır. Mustafa Hoca sol ayaklı oyunculara fark yarattıkları için büyük önem verir. Kim bu solaklar; Olcan, Balta, Podolski, Sinan Gümüş, Carolle.. Linnes ve Sneijder'in de iki ayağını kullandığını söyleyebilirim. Hatırlatayım; Donk ve Linnes'in katılımı rekabeti artıracağı gibi Mustafa Hoca'nın hamle yapma konusunda elini güçlendirecektir. Bu olumlu değişime rağmen; Galatasaray hücuma çok adamla gittiğinde geriye de aynı çabuklukta dönmeli. Çünkü vasat kadrosuyla Antep orta alanı kolay geçti. Hücum futbolu oynamak güzeldir ama takım savunmasını yapamazsanız pozisyon da verirsiniz gol de yersiniz.
Kastamonu maç boyu G.Saray'a karşı açık futbol oynayıp mücadeleci ve dirençli tavır koyunca keyifli bir mücadele izledik. Özellikle geceye damgasını vuran oyuncu Sinan Gümüş oldu. Altyapısı Almanya olan genç Sinan, geçen sezon A2'de başlattığı golcülüğünü 11'de oynamaya başladığından beri A takımda da sürdürüyor. Attığı tüm goller vuruş becerisi olarak kalite kokuyor. Umut-Burak ikilisinin gol kısırlığı yaşadığı ortamda Galatasaray'ın gol ihtiyacını, Sinan karşılayacak gibi görünüyor. Sinan, arkasında Linnes oynadığı sürece daha etkili olacaktır. Galatasaray yönetimi, Mustafa Denizli'nin istediği transferleri yapamadı. Bu yüzden Mustafa hoca, bazı oyuncuları değişik bölgelerde oynatarak verim almaya çalışıyor. G.Saray'ın temel sorunu rakibi önde karşılayamamak çünkü Burak ve Umut ikilisi duvar olup önde top tutamadıkları için G.Saray kolay pozisyon veriyor. Linnes'i ilk yarı orta sahada oynatıp önde basmasını istedi. Norveçli, başarılı oldu, kazandığı topları egoistçe davranmadan hemen boştaki arkadaşına oynamaya özen gösterdi. Linnes sağ beke geçtikten sonra G.Saray oyunu Carole'un bölgesine çevirdiği için çok fazla çıkma şansı bulamadı. Yasin de Linnes'in bindirmelerine destek vermeyince Norveçli orta yapabilecek pasları alamadı. Yasin'in bu egoistliği kendisine ve Galatasaray'a zarar veriyor. Yönetim transfer bitmeden hocanın istediği Benitez tipi bir ismi almalı. Çabuk bir kanat oyuncusu G.Saray'ı hücumda daha etkili hale getirir.
Galatasaray, Burak Yılmaz'ı satmak istiyor... Siz bu transfere nasıl bakıyorsunuz? Burak Yılmaz gider ve yerine de aynı kalitede bir oyuncu alınmazsa sorunlar azalır mı artar mı ? Burak Yılmaz'ı eleştiren biri olarak şu yorumumun arkasındayım: "Kalpten ve coşkulu oynayan bir oyuncudur... İş ahlakı yüksek. Sahada varını yoğunu verir. Pozisyona girer, kaçırır. Tribünler öfkelenir, ıslıklar. Ama Burak Yılmaz asla küsmez özgüvenini kaybetmez. Bazen jeneriklik goller atar, bazen de akıl dışı goller kaçırır. Tek eksiği gol vuruşu konusunda standartı olmamasıdır." Taraftarın "Gitsin" dediği Burak Yılmaz'ın maç ve gol sayılarına bakalım. Lig: 105 maçta 65 gol.. Avrupa: 25 maçta 10 gol. Kupa: 8 maçta 6 gol.. Burak, Galatasaray kariyeri boyunca 141 maça çıkmış, 81 gole imza atmış.. Burak'ın istatistiğine bakarsak "3 maçta 2 gol atmış" ibaresini görürüz.. Daha iyisini alacak gücün varsa Burak'ı yollarsın. Yoksa ve Avrupa'dan men cezası kapıdaysa, bu cezayı çekmek için Avrupa'ya gitme hakkına kazanmak gerekiyorsa Dursun Özbek yönetimi eğri oturup doğru karar verecek.. Fenerbahçe Emenike ile Sow'u elden çıkarırken, Webo'yu gönderirken ve Kuyt'la anlaşma yapmaz iken eli güçlüydü... Parası vardı ve Fernandao ile Van Persie'yi aldı. Galatasaray yönetimi, elinde Burak'ın alternatifi yoksa ve UEFA korkusuyla transfer de yapamıyorsa o zaman elindekinin kıymetini bilmelidir. Doğru davranış; Burak'tan parasını düşürmek için anlayış talep etmektir. Burak'ı gönderir ve yerine oyuncu alamazsan sıradan bir takım haline dönersin. Türkiye'de taraftarlar hep kazanan takımları izlemeye koşar. Kazanamazsan borcunu ödeyemezsin. Çünkü kimse loca ve kombine almaz.. Arda Turan'ın da oynadığı Galatasaray'ın ligi 8'inci bitirdiği dönemdeki halini ve tribünlerin durumunu hatırlatmak isterim... Küçülerek, kaliteyi düşürerek asla yarışmacı, iddialı bir takım olamazsın ve asla büyük hedeflere varamazsın... Galatasaray'ın marka değerini sık sık vurgulayan başkan Dursun Özbek öncelikle konuşmalarında, "Batan kulüp" söylemlerinden uzaklaşmalıdır. Çünkü bu yanlış söylemler, kulüp içerisinde moralleri bozar, futbolcuları olumsuz yönde etkiler ve elindeki pahalı, kaliteli isimlerin ayrılmasına ya da kelepir fiyatına satılmasına neden olabilir. Kulüp adı Galatasaray bile olsa "Batan kulüp" imajı, hedefi olan ve alınması düşünülen gelecek genç yıldızların gelmesini engeller. Galatasaray Mustafa Denizli döneminde oynadığı 12 maçın 11'inde gol yedi.. Hoca kanayan yaraya ilaç olabilecek? Başkan Dursun Özbek ile Mustafa Denizli arasında aylar önce yapılan görüşmede alınması düşünülen oyuncular UEFA'nın mektubundan sonra askıya alındı. Durumun böyle olacağını baştan bilseydi belki Denizli kendisini riske etmezdi. Ama Denizli, bu zor koşullarda görevden kaçmayacağı gibi Başkan Dursun Özbek'e destek olacaktır. Bu yüzden Denizli, "Transfer yapamıyorsak elimizdekileri kaybetmeyelim" düşüncesinde. Denizli şimdi mevcut malzemeden daha yüksek verim almanın planlarını ve çalışmalarını yapacaktır... Hücum futbolunu Türkiye'de ilk uygulayan insan olan ve bu hedefinden sapmayan Mustafa Denizli acilen Galatasaray'ı kolay gol yiyen takım görüntüsünden uzaklaştırmalıdır. Son Osmanlıspor maçında Denayer-Semih ikilisinin sakatlandığını düşünürsek Galatasaray'ın savunmada istikrarlı ve uyumlu oyunculara ihtiyacı vardır. Galatasaray, puan kayıplarına Osmanlıspor karşısında devam etti ve şampiyonluk şansı mucizelere kaldı... Galatasaray, önündeki süreci nasıl değerlendirmeli, hangi hedeflere yönelmeli? Galatasaray yarışa yön verir Galatasaray için yarışa ortak olmak mucizeydi. Bir atımlık umut da Ankara'da tükendi. Galatasaray belki şampiyon olamaz ama şampiyonluk yarışına yön verir. Çünkü Fenerbahçe ve Beşiktaş TT Arena'ya gelecek. Şampiyonluk Gümrüğü'nün kontrol memuru Galatasaray'dır.. Eğer kadro olarak Galatasaray güçlenemez ve eksik olan yerlere Linnes ve Donk dışında transfer yapamaz üstelik Burak'ı satarsa Avrupa'da "Tur" için asla ümitlenemez. Galatasaray için gerçekçi iki hedef var: 1- Olası Avrupa'dan men cezasını çekmek için ligi Avrupa'ya gidecek sıralamada bitirmelidir. 2- İki yıl üst üste kazandığı Ziraat Türkiye Kupası'nı üçüncü kez kazanarak sezonu kupayla kapatmayı hedeflemelidir. Beşiktaş iki kez kar engeline takılınca, Fenerbahçe maç fazlasıyla zirvede 5 puan fark yaptı... "Psikolojik üstünlük Fenerbahçe'ye geçti" yorumlarına katılıyor musunuz? Sahada kazanmak yetmez! Fenerbahçe'nin 5 puan farkla lider olması, Beşiktaşlı oyuncuların bilinç altında ister istemez bir baskı oluşturacaktır. "Fenerbahçe'nin psikolojik üstünlük yakaladığı, Beşiktaş'ın ise bir tedirginlik içinde olduğu" yönünde yapılan yorumlara katılıyorum. Ayrıca bu yarışta medyadaki yorum ve tavırlar da etkili olacaktır... Asıl tehlike algı operasyonlarıdır. Fenerbahçe'nin Aziz Yıldırım gibi çok çok tecrübeli bir başkanı var.. Olmadık zamanlarda enterasan yorumlarla rakiplerin dengesini bozabiliyor. Aziz Başkan algı operasyonlarından etkilenmez. Psikolojik düellolarda nasıl bir strateji sergileyeceğini iyi bilir. Şampiyonluk yarışında sadece sahada kazanmak yetmez. Psikolojik düelloya karşı çelik gibi sinirlere sahip olmak gerekir. Pereira'nın beğendiği Souza, Topal, Ozan üçlüsü, sizce Fenerbahçe'yi şampiyonluğa taşır mı? Vitor Pereira, Portekiz ekolünden geliyor ama Fenerbahçe İtalyan ekolü gibi oynuyor. Nedir bu ekol: Topa fazla hakim olmamak. Topun peşinden koşmayıp rakibi koşturmak. Az pozisyon üretmek. Rakibe gol pozisyonu vermemek. Doğru ve akıllı alan daraltmak. Ve; 1-0 da olsa 3 puanı kazanmak.. Pereira'nın başarılı sisteminin şifreleri; Souza-Topal ikilisidir. Ozan Tufan gençliği, mücadele gücü ve koşu kalitesiyle orta alana ekstra dinamizm katıyor. Bu üçlü sayesinde Fenerbahçe'nin hücum adamları geriye koşma ihtiyacı bile duymuyor. Ama yine bu üçlü dinamo gibi çalışırken hücuma da katkı veriyorlar.
Kapıdaki "Avrupa'dan men" cezası kesinleşmeden G.Saray kendisini şampiyonluk yarışından "Men" etti.. Mustafa Denizli artık, "Galatasaray olmadan zirve yarışı süremez" diyemez. Sıradan oyunculardan kurulu, becerili ayakları kısıtlı kadro eğer transfer yapılmazsa ligde 3'üncü bile zor olur. UEFA korkusunun ecele faydası yok. 1 yıl ya da 2 yıl Avrupa'da olmamak dünyanın sonu değil ki.. Ama; iyi takım olamazsan seni izlemeye tribünlere kimse gelmez.. Ankara'da hava -5 derece.. Zemin ser t ve buzlu.. Bu koşullara alışık olan Norveçli Linnes maça ilk 11'de başlamıyor, Sabri yine sağ bek oynuyor.. Çabuk, hızlı çalım atma ve orta yapma becerisi yüksek Linnes'in yerine oynayan Sabri hücumdan geriye dönemediği gibi ilk golde hatalıydı, rakibine eskortluk yaparken çizgi halindeki savunmayı görmeyip ofsaytı bozdu.. Kupa maçlarında formuyla göz dolduran Bilal de kulübede oturuyordu.. Müzmin sakat Semih oyundan çıkıyor yerine "Çapı dar" Carole giriyor, Hakan Balta stopere geçiyor.. Mustafa Hoca'dan ben Semih'in yerine oyuna Linnes'i almasını, Balta'yı stopere yollarken Olcan'ı solbeke çekmesini bekledim. Ama yanıldım.. Kadroyu yanlış kurarsan ipin ucunu da kaçırırsın.. Başkan Dursun Özbek'in "Avrupa'dan men" cezasını açıklaması oyuncuların, UEFA korkusuyla transferlerin askıya alınması belli ki Mustafa Hoca dahil herkesin şirazesini kaydırmış. Ayrıca Sinan'ı oyundan almak tükenmişlik göstergesiydi. En çarpıcı iki örnek.. 1- Yediği gollerde yeterli konsantrasyona sahip olmayan Muslera hatalıydı.. 2- Taraftarın hışmına uğrayan Burak attığı golden sonra tribünlere, "Elveda" dercesine el salladı.. Yönetim dürüst ve samimi olmalı.. Satacaklar varsa satılsın, gitmek isteyenlere kapı gösterilsin.. Herkesin takımın bir parçası olarak oynamadığı Galatasaray'da oyuncuların alt yazısında şöyle yazıyor: "Ruh halimiz Galatasaray'ı zirveye taşıyacak güçte değil.." Not: Koç ve Özdemir ailelerine baş sağlığı diliyorum. Allah sabırlar versin. Mustafa Koç'un ve Gülseren Özdemir'in mekanları cennet olsun.
UEFA'nın Galatasaray için 1+1 yıl Avrupa'dan men kararı istediği konuşuluyor. Gelinen bu durum için yorumunuz nedir? Şampiyonlar Ligi'ne katılma konusunda iki ana hedef vardır: 1- UEFA'nın en prestijli turnuvasında oynamak. 2- Devler Ligi'nin sağladığı ekonomik güçten faydalanmak. Galatasaray'ın marka değerinin alt yazısında şöyle yazar: UEFA Kupası'nı kazanmış, Süper Kupa'yı müzesine götürmüş, Devler Ligi'nde iki kez çeyrek final oynamış ilk ve tek Türk takımıdır.. Türkiye'yi Avrupa'da en çok temsil etmiş Türk takımıdır. Son 4 yılda ard arda Şampiyonlar Ligi'ne katılan tek kulüptür.. Eğer bu değerlere sahip Galatasaray kulübü bugün ekonomik çöküş nedeniyle "Avrupa arenasında 1+1 men cezası" durumuyla ve atılmakla karşı karşıya ise bu suç yönetimlerin değil öncelikle camianın günahıdır. Çünkü yönetimleri göreve getirip hesap sormayanlar suçludur. Yönetimlere verdikleri yetkilerin doğru kullanılıp kullanılmadığını takip etmeyenler, uyarmayanlar suçludur. Denetleme kurulları bu arızaları ve tehlikeleri görmek ve uyarmak için vardır. Ne yazık ki bu kurul yönetimlerin uydusu olduğu için "Gittiğiniz yol çıkmaz yoldur" uyarısını asla yapamazlar. Denetleme kurulları "Özerk" olarak seçilmediği ve bağımsız olarak hareket etmediği sürece yönetimler istediği gibi at koştururlar.. Camia, devekuşu gibi başını kuma gömüp suçu yönetimlere yıkmamalıdır. Bu kara ve utanç tablosu tüm camianın ortak aklıyla ve desteğiyle atlatılabilir. Galatasaray 1+1 yıl Avrupa'dan men olursa bunun zararı sarı kırmızılı camiaya nasıl yansır, kulüp nelerle karşı karşıya kalır? Yıldızlar ayrılmak isteyebilir G.Saray son 4 yılda Şampiyonlar Ligi'ne katılırken kasasına da yaklaşık 90 milyon Euro koydu. Böyle güçlü bir gelire rağmen Galatasaray'ın 134 milyon Euro zarar etmesi akıllara zarardır. Avrupa'ya katılamamak önce prestij kaybı yaratır ve marka değerine zarar verir. Avrupa hedefi kapalı Galatasaray'a dışarıdan ünlü ya da yetenekli oyuncu transfer etmek zorlaşır. Avrupa'da olmayan Galatasaray "Loca" ve "Kombine bilet" satma konusunda sıkıntı yaşar. Ücretlerin de düşük olacağını düşünürsek Galatasaray da borçlarını ya da yüksek maliyetli oyuncularının ücretlerini ödemekte zorlanır. Avrupa'dan men cezası iki yıl olursa Sneijder, Muslera, Podolski gibi oyuncular ayrılmak isteyebilir. Ya da yönetim yüksek maliyetlerinden dolayı bu oyuncuları satmak zorunda kalabilir. Burak-Selçuk gibi maliyeti yüksek oyunculardan da ücretlerinden indirim yapmaları istenebilir. Bir gerçek var ki; Avrupa'dan men cezasını çekmek için önce Avrupa'ya gitme hakkını kazanmak gerekir. Bunun yolu da Türkiye Süper Ligi'dir.. Eğer maliyeti düşük bir kadro yaratıp sıradan bir takım kurarsanız ligde Avrupa'ya gidecek sıralamayı yakalayamayabilirsiniz. G.Saray'ın bu yaşadığı durumun tek sorumlusu eski başkan Ünal Aysal mı? Özbek basın toplantısında adını ağzına almadı.. Sadrazam ve 3 mektup Çok ünlü, Sadrazam ve üç mektup hikayesi vardır. Bu hikaye eski başkan Alp Yalman sonrası göreve gelen tüm Galatasaray başkanlarına ve yönetimlerine aynen uyar.. Nedir bu hikaye? Padişah'ın görevden aldığı sadrazam yerine atanan hırslı, ateşli ve idealist genç sadrazama görevi teslim ederken üç mektup bırakır.. Ve şöyle der; "Başın sıkıştığında bir no'lu mektubu aç bak.." Genç sadrazam önce iyi gider, ancak işler sonra sarpa sarmaya başlayınca aklına görevi aldığı Sadrazam'ın bıraktığı mektuplar gelir. Ve genç sadrazamın açtığı bir no'lu mektupta şöyle yazar: "Yapacağın ya da yapamayacağın bir sürü vaadde bulun. Sıkışırsan ikinci mektubu aç.." Vaadler işe yaramayınca genç Sadrazam hemen ikinci mektubu açar ve okur: "Kendinden öncekileri karala.. "Benim suçum yok" de... Sıkışırsan üçüncü mektubu aç..." İhtiyar Sadrazam'ın genç Sadrazam'a bıraktığı üçüncü mektupta da şöyle yazar: "Sen de benim gibi üç tane mektup yaz..." Galatasaray Başkanı Dursun Özbek görevi bittiğinde üç mektup bırakır mı bilemem ama bu zamana kadar ki davranışlarında asla iki mektup açan başkan olmadı. Kanımca; kibarlığı nedeniyle "Ağabeyim" diye hitap ettiği Ünal Aysal'ı ekonomik çöküşün hedefi olarak göstermiyor. Dursun Özbek'in bu davranışını "Aysal'la iş arkadaşlığı var. Onun için eleştirmiyor" diyenlere de saygı gösteririm. G.Saray için kurtuluş reçeteniz nedir? Mustafa Denizli eğer G.Saray Avrupa'ya gidemezse görevine devam eder mi? Aysal'dan hesap sorulmalı UEFA'nın sunduğu acı reçetenin sorumlusu Ünal Aysal'dır.. Neden mi? 2011-12 sezonunda kurulan yepyeni kadroya rağmen içinde Refik Arkan, Ali Dürüst, Abdürrahim Albayrak, Ali Gürsoy, Semih Haznedaroğlu gibi ağır topların bulunduğu yönetimin ilk yıl zararı 11 milyon Euro'dur.. İkinci yılda aynı yönetimle yaşanan şampiyonluğa ve Avrupa'da oynanan çeyrek finale rağmen borç 38 milyon Euro'ya çıkar. Aysal'ın ilk yönetimiyle iki yılda üst üste Terim'le kazanılan şampiyonluk ve Avrupa'da başarıya rağmen toplam borç 49 milyon Euro'dur.. 2012-13 sezonunun ikinci yarısında Sneijder-Drogba ikilisinin geldiğini hesaplarsak UEFA'nın koyduğu mali kriteri aşan miktar 19 milyon Euro'dur ve ödenebilecek bir paradır... Aysal'ın, "Benim önümü tıkıyorlar" diyerek seçime gidip Arkan-Dürüst-Albayrak üçlüsünü devre dışı bırakması Galatasaray'da ekonomik çöküşün başlangıcı olmuştur. Aysal'ın özgürlüğü Galatasaray'ın ekonomik hapishaneye düşmesini sağlamıştır. Aysal'ın, "Ben bilirim" edasıyla çarçur ettiği paranın toplamı 123 milyon euro'dur. Bulutlu günlerde evinden çıkmayan güneşli günlerde ise piknik yapmaya bayılan Galatasaray camiası bu çöküşün hesabını Ünal Aysal'dan sormalıdır.. DENİZLİ TERK ETMEZ Galatasaray'da iş başına gelirken Mustafa Denizli şöyle demişti: "Uğruna her şeyimi riske edeceğim tek camia burasıdır. Parantezi burada açtım inşallah yüzümün akıyla da burada kapatacağım.." Denizli için hedef; Avrupa'da başarılı olmaktır. Hatırlarsak; Galatasaray Denizli ile Şampiyon Kulüpler Kupası'nda yarı final oynamıştı. Eğer ceza gelirse Denizli büyük üzüntü yaşar ama görevden asla kaçmaz ve Galatasaray'ın ligde ve kupada şampiyon olması için büyük çaba harcar.. Avrupa'dan men cezası kesin değil. Olası cezada Denizli gibi tecrübesi ve bilgisi yüksek bir hocaya stratejik açıdan Galatasaray'ın ihtiyacı olur.
Umut'a verdiği ve direkten dönen gol pasında topun şiddetini gözetlersek Linnes, Galatasaray'ın kanatlarına eksikliği duyulan kaliteyi getirecek. Mustafa Hoca'nın, "Galatasaray'a ayağı ısınsın" diye oynattığı Linnes oyun zekası, pozisyon bilgisi ve yüksek tekniğiyle göz doldurdu. Norveçli ceza alanına girdiğinde çevre kontrolü yapıyor ve topu rahat pozisyondaki arkadaşına aktarıyor. Derin rotasyonlu Galatasaray ideale yakın Akhisar karşısında "İki ruhlu" ekip görüntüsündeydi. İlk yarı uyumsuz ve sıkıcı, ikinci yarı ise önde basan, bol pozisyon girişiminde bulunan... Öncelikle Bilal oyun zekası ve kalitesiyle lig yarışında daha fazla yer bulmalı. Golde Semih'le birlikte pozisyon hatası yapan Denayer çabukluğu ile savunmayı toparladı. Sıçrama yeteneği de olan ve tekniği yüksek bir oyuncu. Mustafa hoca Denayer'e kadroda şans vermeye devam edecektir. Son dönemlerde Galatasaray savunmasında Denayer kadar çabuk bir stoper görmedim. Gençliğini ve çabukluğunu gözetirsek yönetim Denayer'in kiralama süresini uzatmalı. Transferi konusunda kafası karışık olan Emre Çolak final paslarında belki etkisizdi ama maç boyu çalışkanlığıyla göz doldurdu. Yasin Öztekin artık iki konuda kafasını değiştirmeli. 1-Yasin, topla hareketlendiğinde kalabalık savunma arasına girmemeli. 2- Egoistliği bırakıp pas vermeyi de öğrenmek zorunda. Çünkü bu haliyle Yasin Öztekin elekle su taşıyor gibi oynuyor.
G.Saray taraftarında ciddi bir eksen kayması var. Sabır yok, vefa yok ama öfke çok! Bir taraftar, gol kaçırsa bile kendi oyuncusunu ıslıklamalı mı? Tribünlerin tavrı utanç verici. Gol kaçar.. 14 Aralık'tan bu yana iyileşmek adına büyük çaba sarfeden Burak'ın maç pratiğindeki eksiklik bence dengesiz vuruş yapmasına neden oldu. Ne yazık ki; F.Bahçe taraftarının Emenike'ye yaptığını G.Saray taraftarı şimdi Burak'a ya da Umut'a yapıyor. Sivas'ın attığı golün ortasını bence G.Saray taraftarı yaptı. Çünkü Burak'a yapılan ıslıklama takımın moralini, ahengini ve ritmini bozdu. Ayrıca maçı G.Saray 2-0 önde götürüyordu ve çok rahattı. Sivas da oyun olarak G.Saray'ı tehdit etmiyordu.. Her zaman G.Saray'a itici güç olan ve büyük zaferlerde büyük payı bulunan taraftara "Islıklama" huyu yakışmıyor.. Artık G.Saray taraftarının takımla barışması gerekiyor. Uyarayım; tepkiler, öfkeler, yuhalamalar, ıslıklamalar sadece G.Saraylılar'ı üzer ve yaralar. Maça gelince; Mustafa Denizli'nin kadro tercihi çok dengeli ve homojendi. Birçok oyuncu sahada birçok bölgede görev yapabilecek özellikteydi. Donk'un katılmasıyla G.Saray Melo dönemindeki "Omurgayı" yeniden inşa etmeye başladı. Donk orta alanda rakibi karşılamada, topu kullanmada başarılıydı. Donk ayrıca orta alanda Selçuk- Sneijder ikilisine "Pas duvar"ı oldu. Sneijder konusunda kafalarda hep, "Ameliyat olacak mı?" şüphesi vardı. Sneijder'in oyun zekasına G.Saray'ın ikinci yarı ciddi ihtiyacı olacak. Çünkü maç boyu G.Saray'ı Sneijder organize etti. Attığı pasların çoğunda "Arkada bile gözü var" izlenimi hakimdi. Şu gerçek; Sneijder olmadan Galatasaray yarım takım olur. Denizli, güvendiği yetenekli gençlere gözü kapalı formayı verir. Sinan Gümüş ikinci yarı Denizli'nin gözdeleri arasında olacaktır. Sinan "Altın" değerinde oynadı ve özellikle attığı ikinci golde takibi, topu tutuşu, sürüşü ve vuruş şekli mükemmeldi. Selçuk'un ikinci penaltıyı Burak'a attırması doğruydu. Ayrıca Burak'ın gol sonrası armayı gösterip ve tribünleri işaret etmesi, "Hepimiz Galatasaraylıyız" anlamındaydı.
Mustafa hocanın, günübirlik gelip derin rotasyon uyguladığı G.Saray takımı Olcan ve Donk oyuna girinceye kadar Karşıyaka'ya karşı ciddi bir üstünlük kuramadı. Jem Karacan ile Rodriguez'in orta alanı yönettiği G.Saray'da oyuncular birbirleriyle oynama alışkanlığı olmadığından pas ilişkilerinde uyum sağlayamadılar. Bu acemi görüntü sonucu Galatasaray hücumda özellikle ilk yarı Sinan ve Yasin dışında Karşıyaka kalesini tehdit edemedi. Sinan gibi yetenekli bir ismin kaçırdığı gol vadeden kalitesine hiç yakışmadı. Mustafa hoca Sivas maçında da kullanmayı düşünmüş olacak ki Umut'u maskeyle oynattı çünkü Burak'ın sakatlığının tam iyileşmediğini düşünüyorum. Umut, yüzüne darbe almamak için yüksek toplara çıkarken kendisini hep sakındı. Bu yüzden de hücumda hiç etkili olamadı. Oynanan futbola Mustafa hoca o kadar öfkelenmiş ki Donk-Olcan ikilisini erken oyuna aldı. Bu hamle, Galatasaray'ı toparladı çünkü oyundan çıkan Emre Çolak bir topu direkten dönmesine rağmen maç boyu çok etkisizdi. Büyük takımlar kötü oynadıklarında bile kaliteli ayaklarıyla kazanabilir. Bunun örneğini Galatasaray, Olcan'la gördü. 80'den sonra Galatasaray, Olcan'ın etkili kullandığı duran toplar sayesinde 2 kez Chedjou, 1 kez de Sinan'la golleri buldu. Lig için Donk'un ve Linnes'in takıma ciddi katkısı olacaktır ama yönetim bir an önce golcü transferini de bitirmelidir. Çünkü lige, kupaya ve Avrupa'ya Burak-Umut ikilisi yetmez.
Donk'un kadroya katılmasıyla, Galatasaray'da oyun mantalitesinin değişeceğini Karşıyaka maçında gördük. Donk, güçlü fiziği ve tekniğiyle oyuna hep akıl koydu, buluştuğu topları basit oynadı. Hiç riske girmedi. Rakibi karşılama konusunda başarılıydı. Selçuk-Bilal ikilisi, Donk sayesinde oyun içinde hep özgür davrandı. Bu ikili topa ve oyuna hükmederken, sayısızca denediği kanat bindirmelerinin mimarları oldular. Mustafa Denizli, takıma ağırlığını koymuş çünkü oyuncular hücuma çok adamla çıkıp, savunmaya da çabuk dönüyorlar. Özellikle Yasin-Sinan, kaptırdıkları toptan sonra hızla geriye doğru koştular. G.Saraylı oyuncular sezonun ilk yarıda sahaya yansıttıkları ağır, temposuz felsefeden kurtulmuşlar ve yanageriye oynamayı bırakıp, hep öne doğru oynamaya çalıştılar. Ve bu anlayışta da başarılı oldular. Özellikle geriden rakip defans arkasına, Bilal ve Selçuk tarafından atılar uzun paslara; Yasin, Umut ve Bilal üçlüsü sürekli koşu yaptılar. Ama en önemlisi, Galatasaraylı oyuncular kaçak dövüşmüyorlar. Her oyuncu pas almak için kendini gösteriyor. Özellikle de bu işi maç boyunca dört dörtlük Donk yaptı. Sneijder-Podolski ikilisi geldikten sonra Donk'un kalitesi daha öne çıkacaktır. Olcan- Tarık ikilisi kanat bindirmelerinde çok etkiliydiler. Savunma ve hücum hattında fazlasıyla koştular. Ama bu güzelliklerini becerili ortaya dönüştüremediler. G.Saray'ın Denizli'nin yeni oturttuğu bu anlayışta, gol vuruşunu yapabilen birinci sınıf bir golcüye ihtiyacı var. Ayrıca, Umut Bulut'un iyi bir golcü olmadığını biliyoruz. Ama çalışkanlığına dil uzatamayız. Burnu kırılıp oyuna devam eden Umut'u kaçırdığı golden sonra hele hele özür diledikten sonra yuhalamak G.Saray taraftarına hiç yakışmadı. Yani Karşıyaka maçının alt yazısını okursak Denizli oyuncularına şöyle diyor: Çabuk oynayacaksınız, saklanmayacaksınız, hücumdayken kaptırdığınız toptan sonra önde baskı yapacaksınız, savunmaya takım halinde döneceksiniz.
Galatasaray için artık şampiyonluk "Hayal", kupa "Ana hedef" gibi görünüyor. Sürpriz olur mu? Olursa; asıl sürprizi Beşiktaş ve Fenerbahçe puan kayıplarıyla yapabilir. İtalyan kondisyoner Stefano'nun Mustafa Denizli'ye sunduğu raporda şöyle yazıyordu: "Sezon başı hiç çalışmamışlar. Kumdan kale gibiyiz. Depreme gerek yok. Bu halimizle rüzgarda bile yıkılırız." Uyarıyorum; alınacak yeni oyuncular fiziksel açıdan "Hazır" konumda olmazlarsa Galatasaray ikinci yarıda da patlar. Çünkü lige verilen aranın süresi mevcut oyuncuların fiziksel performansını yukarı çekmeye yetmez. Yeni oyuncular Donk gibi güçlü ve oynar durumda olmalı ki; Galatasaray toparlanabilsin. Kayseri'de alınacak üç puan camiaya ve taraftarlara ikinci yarı için moral olabilirdi. Galatasaraylı oyuncular zihinsel ve fiziksel olarak o kadar tükenmişler ki; "Bu maçı mutlaka kazanmalıyız" inancı ve mücadelesi içinde olamadılar. Kayserispor, Galatasaray'ı oyun ve mücadele olarak ezerken ciddi gol pozisyonlarını da cömertçe harcadılar. Mustafa Denizli'nin Kayseri'yi yeterince analiz ettiğine inanmıyorum. Hiperaktif bir takım olan, ikili mücadelelerde "Kamikaze" rolüne bürünen, çok koşan Kayseri takımına karşı "Kumdan kale" Galatasaray'ın oyunun boyunu uzatarak oynaması intihar etmek gibiydi. Denizli'nin de, Bilal'i oturtup Rodriguez'i oynatması, Sabri'nin yerine "üflesen yıkılacak" Tarık'ı tercih etmesi büyük hataydı. Sinan'ın girmesi tamamen şanstı. Çünkü Podolski sakatlanmasaydı Sinan girmezdi. Galatasaray'ın etkili olduğu son 30 dakikaya bakalım; Bilal ve Sinan oyunda.. Bilal orta sahadaki dağınıklığı toparladı. Sinan, sağ tarafa dinamizm, çabukluk getirirken golü de attı.. Mustafa hoca bu hamleleri 60'tan sonra yapacağına baştan bu oyuncularla başlamalıydı. Ayrıca; son 10 dakikadaki Sabri hamlesi sonrası Tarık'ın sola geçip Olcan'ın öne itilmesini Denizli geç yaptı. Bilal ve Sabri ile maç boyu dökülen, kritik pozisyonda kötü vuruşla golü atamayan Yasin'in yerine Sinan'la başlamak Galatasaray'ın direncini yükseltir saha içi değişimleri de kolaylaştırırdı.
Galatasaray, Kasımpaşa'dan Ryan Donk transferi için artık gün sayıyor... Sizce hangi mevkilere takviye yapılmalı? Hatırlatayım; Donk'la Melo benzer özelliklere sahip oyuncular değil. Selçuk ve Sneijder, Galatasaray'ın oyun liderleridir. Melo ise yenilgiye tahammül göstermeyen isyankar ruhun saha içi temsilcisiydi. Melo tribünleri ateşler takım içinde de uyuyanları uyandırırdı. Donk disiplinli, savunma bilgisi yüksek, rakibi karşılamada başarılı bir oyuncu. Ayrıca Donk'un sürpriz golcü özelliği de var. Donk sadece orta alana dinamizm ve direnç kazandırmaz, Selçuk'un daha ofansif oynamasını sağlar, savunmaya ciddi katkıda bulunur ve savunmanın boyunu da yan toplarda uzatır. Kısa dönemde sorunların giderilmesi adına Galatasaray'ın Donk dışında iyi bir hücum sağ bekine ihtiyacı var. Burak'ın bu sezon katkısız kaldığını düşünürsek tek vuruş ustası bir golcü alınmalı.. Böyle bir golcü bulunamazsa sırtı dönük oynayabilen, rakip savunmaları gücüyle yıpratan, yüreğiyle savaşan Kweuke tipi bir golcü olabilir. Bütçe yeterse; Galatasaray'ın savunmayı da toparlayacak bir oyuncuya ihtiyacının olduğunu söyleyebilirim.. Hatırlatayım; alınacak oyunculardan sadece üçü, onlar da kriterlere uyduğu takdirde Avrupa Ligi'nde oynayabilir. OPERASYON KÜÇÜK OLUR Kastamonuspor karşısında yedekler eleştirildi. Denizli nasıl bir operasyon hazırlığında? Kimler gönderilmeli ya da kiralanmalı? Galatasaray'ın kadrosuna bakınca, "Aşağı tükürsen sakal, yukarı tükürsen bıyık" durumu ortaya çıkıyor. Kadro hem geniş değil hem de rekabet yaratmıyor. Mustafa Denizli'nin 4-5 oyuncu isteğini biliyorum. Kadro kaliteli hale gelir ve genişlerse Jem Karacan, Rodriguez, Tarık Çamdal, Sinan Gümüş oyuncular takasta kullanılabilir ya da kiraya verilebilir. Uzun süren ciddi sakatlıklar yaşayan Carole ve Denayer'in çok cepheli maratonda ayakta kalıp kalmayacakları da soru işareti.. Bütçe yeterli olsa Mustafa Denizli içi boşalanların hepsini yollar ama Galatasaray'ın ligde, Avrupa'da ve kupada oynadığını düşünürsek kadroda operasyon küçük çaplı olur. KARTAL'DA DÜŞÜŞ YOK Beşiktaş ligin en ofansif takımı ama ligi düşüş trendiyle kapadığı fikri hakim. Bu fikre katılıyor musunuz, sebepleri nelerdir? Beşiktaş'ta bazı oyuncularda mental yorgunluk var ama takım olarak bir düşüş yok. Nasıl mı? Lizbon'da yaşanan travma sonrası Beşiktaş'ın üstün bir oyunla Galatasaray'ı yenmesi ardından Ankara'da buzlu zeminde iki kez geriye düştüğü Osmanlı karşısında maçı çevirmesi bir takım başarısıdır. Düşüşte olan oyuncu grubu bu maçları asla kazanamaz. Beşiktaş'ın bu başarıları, "İyi takım travmadan çabuk çıkandır. İyi takım kötü zemin tanımaz" felsefesinin bir ürünüdür. Beşiktaş'ın düşüş yaşamamasının nedeni kulübedeki oyuncuların kendilerini hazır tutmalarıdır. Şenol Hoca'nın zorlu rekabet ortamında adil davranması, özellikle kulübede bekleyen oyuncuların küskünlük içinde olmamasını sağlamıştır. Yıldız konumundaki oyuncular bile Şenol Hoca'nın adaletli tutumuna saygı gösteriyor. Beşiktaş'ta düşüş olduğunu söyleyenler bence algı operasyonuyla Beşiktaşlı futbolcuların psikolojisini bozmaya çalışıyor. YENİ KALECİ ÇOK RİSKLİ Beşiktaş'ın stoper ve kaleci transferine yoğunlaştığı düşünülüyor. Sizce bu transferler olmazsa olmaz mı, yoksa bu kadro yeterli mi? Veli döndü.. Tolgay da sırada bekliyor. Oğuzhan ve Necip'in yaptığı katkıları, Atiba'nın formunu düşünürsek Beşiktaş'ın şu ortamda Ernst tipi bir oyuncuya ihtiyacı yok. Sadece ligde ve kupada oynayacak Beşiktaş'a kaleci ister mi? Tamam; Lizbon'da Tolga hatalı goller yedi. Peki; o vuruşlara izin verenlerin suçu yok mu? Ayrıca Tolga kaledeyken Beşiktaşlı oyuncuların maç içinde bir tedirginlik hissettiğini gözlemlemedim. Bir örnek vereyim; geçen sezon biri kupa finali olmak üzere Muslera'nın oynamadığı iki maçta kalede Sinan Bolat vardı ve Galatasaraylı oyuncular ciddi tedirginlik yaşadıklarından geriye pas vermemeye çalıştılar.. Cenk'i alıp kaleci Sinan'la kalıcı sözleşme yapmamak Galatasaraylı oyuncuların yaşadığı tedirginliğin eseridir. Tolga'yı kızıp yabancı bir kaleci almak Beşiktaş'ı acaba yakar mı? Ben olsam yürüyen tekerleğe çomak sokmam.. FUTBOLUN ÜÇ KURALI... Fenerbahçe garantici takım savunmasıyla başarılı oldu ama çok az gol atıyorlar. Bu performans Beşiktaş'ı yakalamalarına yeter mi? Futbolda başarılı olmak için temel üç kural vardır; 1-Atan ile tutan iyi olacak. 2-Yediğinden daha fazla atacaksın.. 3-Önce gol yemeyecek düzeni kuracaksın.. Bu üç temel kural da F.Bahçe'de var.. Volkan; güçlü ve güven veren bir kaleci.. Van Persie; klas, kaliteli ve vuruş ustası bir golcü.. Fernandao ise güçlü, savaşçı ve golü sürekli arayan bir santrfor.. Pereira'nın savunma güvenliği üzerine kurduğu düzende Fenerbahçe kazanırken belki az gol atıyor ama rakiplerine ciddi gol pozisyonları vermiyor. Van Persie, Nani, Markovic, Volkan Şen, Fernandao, Diego gibi yaratıcı oyuncuların olduğu hücum hattının ikinci yarı golcü bir hüviyete de bürüneceğini düşünüyorum. Bence, sudan sebeplerle bu yıldızları eleştirenler Fenerbahçe'ye zarar veriyor. YENİ YILDIZ KRİZ YARATIR Pereira'nın kadro darlığından şikayet etmesi çok tartışıldı. Sizce kadrosu gerçekten dar mı, yoksa transfer isteğinde haklı mı? Vitor Pereira artık Fenerbahçe'ye hakim oldu. Futbolcular da karakter ve davranış olarak Portekizli hocayı yakından tanıdı. Her bölgenin milli takım düzeyinde iki oyuncusu olduğu Fenerbahçe'nin transfere ihtiyacı olduğunu düşünmüyorum. Yeni transfer takım içi taşları yerinden oynatır. Çünkü alınacak oyuncuyu Pereira hemen oynatacağı için takım için dengeler bozulur hatta hocaya karşı da oyunculara dayalı bir sistem kurulur.. Sezon başını hatırlarsak; Pereira'nın aynı dili konuşan oyunculara takım içinde öncelik tanıması yerli oyuncuları ciddi rahatsız etmişti. Hatta; Van Persie ile Fernandao arasında Pereira'nın taraf olması ve tercihini Brezilyalıdan kullanması büyük kriz yaratmıştı. Aziz Başkan doğru bir hamle ile arabulucu olup sıkıntılar konusunda Pereira'ya tercümanlık yaptı.. Heybetli bir transfer Fenerbahçe'de ciddi bir kriz cephesi açabilir...
Galatasaraylı oyuncular kazandıkları üç puanı ne kadar içine sindirirler bilemem ama ben Kastamonu için, "Bu yolda mağlup galip sayılır" görüşündeyim. Ayrıca "Kıymık kıymık edilmek" sözünü kullanmak da Galatasaray karşında ezilmeyen, dik duran, cesursa hücumu düşünen Kastamonuspor'un hocası Mehmet Duman'a yakışır. Çünkü mütevazı bütçeli Kastamonu, toplam değeri en az 30 milyon Euro değerindeki Galatasaray'a karşı maç boyu pozisyon üretme konusunda fazlasıyla üstündü. Kastamonu'nun uzatmada sayılmayan ikinci golünde "Faul var mı?" tartışılır. Rotasyonda forma şansı bulan Jem Karacan, Carole, Rodriguez, Tarık ve Koray gibi oyuncular, "Biz Galatasaray'ın geleceğinde olmalı mıyız?" sorusunu kendilerine sormalıdır. Ayrıca soruyorum; Hamza Hoca acaba oyunculardan özellikle kendi isteğiyle aldırdığı Jem Karacan, Carolle ve Rodriguez'i devre arasında Bursaspor'da görmek ister mi? Galatasaray'da kaptan çıkan Sabri 15 yıldır top oynuyor. Yenilen golde büyük hatası vardı. Nasıl mı? Baskı altındayken ayağındaki topu taça veya kornere atmak ayıp mı? 31 yaş deneyimindeki bir oyuncu nerede basit oynanacağını, nerede risk alınacağını bilmeli. Bunu sadece Sabri değil Hakan da Semih de yapıyor ve Galatasaray da golü hep yiyor. Mustafa hoca, sakatlanmaya neden olabilecek kötü zeminde elindeki tek santrfor Umut'u oynatarak risk aldı ve tercihinde haklı çıktı. Her yere koşan, karşısında rakibinin kim olduğunu düşünmeden baskı yapan ve bir de gol atan Umut'un bu çalışkanlığı alkışlanmalı. Kaleci Cenk ile Umut'u çıkarın ve diğer oyuncuların mücadelesine ve koşu kalitesine bakın inanın Galatasaray takım olarak, "Kartonsaray" olurdu.. Eleştirenler ve yerden yere vuranlar Umut'un iş ahlakına saygı duymalı..
Galatasaray, zirve yarışına "Ya devam ya tamam" diyeceği ve "Kırılma noktası" görünen Akhisar maçını kazandı. Skor Galatasaray lehine belki daha farklı olabilirdi. Özellikle ilk yarı Galatasaray tek kanatlı uçak gibiydi ve tüm ataklarını soldan Olcan-Yasin-Sneijder üçlüsüyle etkili yaptı. Akhisar tek kanada dikkatini verince Podolski kendini iyi sakladı ve ikinci golü de arka direkte "Unutulmuş adam" olarak attı. Bu golde Olcan'ın hızlı bindirmesi, etkili orta yapması kadar Umut'un kaleci Lukac'ı bozan ön direğe yaptığı koşu da çok önemliydi. Umut bu... Tekniği yok, top kontrolü iyi değil, çalım atmasını bilmiyor ama hep savaşıyor ve takip ediyor. Podolski'nin kötü vuruşunda yerden seken topu Umut'un gol yapması inatçılığının ve takipçiliğinin eseriydi. Ama maç boyu Umut üç kişilik koştu, Yasin'in de Podolski'nin de yeri geldi boşluğunu doldurdu. Mustafa Hoca'nın Bilal'in yanına Chedjou'yu monte etmesi doğruydu. Bilal de orta alanı Sneijder'le birlikte ortaklaşa ve etkili yönetti. Sneijder sahada pas dağılımı yaparken topa ayar verme açısından mühendis ustalığında hükmetti. Sneijder coşkusu, isteği ve çalışkanlığıyla göz doldurdu. Mustafa Hoca'nın Tarık'ı çıkarıp Rodriguez'i orta alana alması, Chedjou'yu savunmaya çekip Semih'i sağ beke çekmesine anlam veremedim. İşler iyi giderken, bu değişikliği hangi hoca yaparsa yapsın Mustafa Hoca TV'de yorum yaparken inanıyorum bu değişikliği çok ağır eleştirirdi. Scout ekibinin, "Bundan futbolcu olmaz" dediği Rodriguez girince Galatasaray'ın tüm dengesi, omurgası ve oyun ritmi anında bozuldu. Rodriguez, Umut'a attığı tek pas dışında ayağındaki tüm topları ya kaptırdı ya da rakibe verdi. Tarık çıkacaksa yerine Sabri girmeliydi. Semih'ten sağ bek yaratmanın ne kadar anlamsız olduğunu Mustafa Hoca da görmüştür. Çünkü Semih beke geçtiği andan itibaren Akhisar tüm ataklarını Galatasaray'ın sağ tarafından yaptı. Mustafa Hoca'ya iki önerim; 1-Rodriguez'den ön libero olmaz.. 2- Çabukluğu olmayan Semih'ten sağ bek yaratılmaz.
DÜRÜST BAŞKANLIĞI GERİ ÇEVİRDİ "Seçildiğim kongre öncesi hem Ali Dürüst'e hem de Abdurrahim Albayrak'a, 'Gelin birlikte olalım. Güzel bir hava yakaladık. Bunu devam ettirelim' dedim. Ancak Ali Dürüst görev almak istemediğini Abdurrahim de sağlık problemleri olduğunu söyledi. Hatta daha öncesinde Ali Dürüst'e 'Sen başkan ol, ben ikinci başkan olurum' dedim. Ali Dürüst onu da kabul etmedi." VEFASIZLIK ASLA SÖZ KONUSU DEĞİL Başkan Özbek, çok konuşulan 'kupa seremonisine tek başına çıkma' meselesine de açıklık getirdi: "Platform hazırlandığında karar aldık. Hem eski, hem yeni yönetim toplu halde kupa töreninde olalım dedik. Ancak organizasyon firması 'platform kaldırmaz' uyarısında bulundu. Biz de Duygun abiyle çıkalım dedik ancak o da 'Ben çıkmayacağım' dedi. Abdurrahim Albayrak da, 'Aman abi, sen çık. Yoksa rezil oluruz' diye ısrar etti. Zorla çıktım. Sonra Dürüst ve Albayrak'ın kırıldıkları yazıldı. Vefasızlık yapılmış gibi bir ortam yaratıldı." HAMZA'YI DİNLEDİM HATA ETTİM Çok konuşulan ve bu yaz Sevilla'ya imza atan Yevhen Konoplyanka transferine de açıklık getiren Galatasaray Başkanı, "Sezon başında Cüneyt Tanman ile Hamza hoca sürtüştü. Transfer döneminde bir türlü anlaşamadılar. Cüneyt 'Konoplyanka'yı alalım' dedi. Hamza hoca ısrarla karşı çıktı. Israrla bir golcü almak istedik. Mario Gomez de gündeme geldi. Hamza Hoca bize, 'Alacağımız golcü Burak'ı üzmemeli, kırmamalı' dedi. Niasse ve İzlandalı Sigthorsson'u istedi. Şimdi geriye dönüp baktığımda kendi kendime kızıyorum. Keşke 'Konoplyanka'yı da, golcüyü de alsaydım. Melo'yu da göndermiyorum. Bu oyuncularla takımı oynat' deseymişim ama diyemedim.. Çünkü medyada Hamza Hoca ile ilgili, 'Üç kupa kazandı, 4'üncü yıldızı taktı...' diye ciddi bir hava oluşmuştu. Bu baskı altında doğru düşünsen bile doğru hareket edemiyorsun" diye konuştu. 'MELO GİTSİN HAMİT-BİLAL YETER' DEDİ Melo'nun satılma sürecine de değinen Özbek, "Hamza hoca ısrarla Melo'nun gönderilmesini istedi. Ben de 'Ondan iyisini mi bulacağız' dedim. Hoca, 'Bilal, Selçuk, Hamit var. Bunlar bana yeter' dedi. Melo için de 'Takımda kimse sevmiyor. Gönderelim' diye tutturdu. Melo ise 'Başkan istersen sözleşme uzatırım' diye talepte bulundu. Ben de Melo'ya, 'Aynı paraya olmaz bizim şartlarımızla sözleşme uzatırız' dedim, kabul etti. Sözleşmenin uzatıldığını duyan Hamza hoca Florya'dan tam 17 dakikada TT Arena'ya gelip, 'Bu iyi olmadı başkan' dedi. Ben de 'Dert etme, oynatmak istemezsen tribüne yollarsın' dedim. Transferin son günü Inter, Melo için 5 milyon Euro verince Hamza hoca, 'Başkan hemen gönderelim' diye baskı yaptı. Ben de dayanamadım ve gönderdim" ifadesini kullandı. 200 MİLYON TL'YE İMZA ATTIM Mali krizi ise şöyle anlatıyor Özbek: "Duygun abi ile yönetim listesi yapıldığında bir gün içinde oldu her şey. Geçici bir yönetimdi. Futbol dışında mali işler dahil tüm amatör şubeler bana bağlıydı. Biz Mayıs'ta seçildikten sonra stadın elektriği borçtan kesilme noktasındaydı. Maça çıkmak üzereyken elektriğimiz kesilecekti. Su, doğalgaz borçları bile ödenmemişti. Bir ay içinde acilen ödenmesi gereken 60 milyon Dolar nakit paraya ihtiyaç vardı. Ben tam 200 milyon liralık borca kendi şahsi imzamı attım. Bunun 170 milyon lirası benim üzerime yapılmış senetlerden oluşuyor. Diğer 30 milyon lirayı kendim koydum. Kulübün her ay 15 milyon Dolar sıcak paraya ihtiyacı var. Bunu liraya çevirirsek her ay 45 milyona ihtiyaç var. Kurduğumuz sistem bu paranın üçte ikisini karşılıyor. 3'te birine ise yani 15 milyon lira için kaynak bulmaya çalıyoruz." GÖREVDEN KAÇANLAR KONGRE İSTİYOR Seçim zamanı kimsenin taşın altına elini koymadığını söyleyen Başkan Özbek kongre taleplerine tepkili: "Herkes görevden kaçtı. Şimdi o görevden kaçanlar benden kongre yapmamı istiyor. Bir gün Divan Kurulu Başkanı İrfan Aktar bana gelip, 'Nedir bu, her ay 15 milyon lira açık varmış' diye hesap sormaya kalktı, 'Başkanlar bu durumdan rahatsız. Seninle bir toplantı yapmak istiyorlar' dedi. Selahattin Beyazıt, Faruk Süren, Duygun Yarsuvat, Alp Yalman, Refik Arkan, Ali Dürüst ve Abdurrahim Albayrak'ın isimlerini saydı. Son üçü başkan değil, yönetici... Tamam deyip sunum hazırlamak için zaman istedim ama bu bile olay oldu." OCAK AYINDA TRANSFER OLACAK Taraftarın en çok merak ettiği konulardan transfere de değinen Dursun Özbek, önemli takviyeler yapacaklarının altını çiziyor. Başkan, "Takım yaşlandı. Sezon başında iyi hazırlanmadı. Hatta geçen yılki şampiyonlukta Prandelli'nin sezon başı takımı çok iyi çalıştırmasının etken olduğu söylendi. Devre arasında mutlaka takviye yapacağız. Bu transferler sürpriz bölgeler için de yapılacak. Mustafa hoca liste yapıyor. Onun listesine göre mutlaka çok iyi transferler yapacağız" ifadelerini kullanıp taraftara da bu konuda müjdeyi verdi. ASLA İSTİFA ETMEYİ DÜŞÜNMÜYORUM Başkan Özbek, "Yönetim istifa" söylemleri için de "Ben aldığım görevi yarım bırakan bir insan olmadım. Başarılı olmak uğruna en iyisini yapmak için çalışırım. Galatasaray'da bir başkanın nasıl gelip nasıl gideceği bellidir. Tüzük ne diyorsa odur. Ben buraya Galatasaray sevdam için geldim. Bu görevin zor olduğunu da biliyorum. Kulübün kronik borçlarının rayına oturduğunu görenler seçim istiyorlar. Zor şartlarda bu kişiler neredeydi?" GROSSKREUTZ'U BIRAKMAYACAĞIZ "Bizim Grosskreutz'u bırakma düşüncemiz yok. Annesini özlüyormuş, devamlı onun yanında olmak istiyormuş. Hocaya ayrılmak istediğini söylemiş. Parasını tıkır tıkır alıyor. Onun bedavaya gitmesini önlemek için ödemelerde dikkatli ve hassasız. Eğer Kevin'e talip çıkarsa bedelini öder. Bu rakam da 2.5 milyon Euro'dan az olmaz." OTEL KREDİSİ TELLES'E GİTMİŞ "Mecidiyeköy'deki çadırın yerine 200 yataklı otelin inşaat hızla sürüyor. Bu iş için iki bankayla görüşme yaptım ve 15 milyon Dolar kredi aldık. Kredi alırken görüştüğüm banka, 'Dursun bey daha önce de burası için bizden 10 milyon Euro kredi aldılar' dedi. Araştırdım ve paranın Alex Telles transferi için harcandığını öğrendim."
Beşiktaş yenilgisinden sonra taraftarın yönetime ve futbolculara karşı dinmeyen öfkesine rağmen, genç oyunculardan kurulu Galatasaray, Akhisar gibi ligin güçlü takımını yenmeyi başardı. Tribünlerin protestosu, futbolcular üzerinde çok ciddi bir baskı oluşturdu. Koray, Tarık, Rodrigez, Sinan gibi genç oyuncular özellikle ilk yarıda koşu kaliteleri ile ö plana çıkarken, Galatasaray'a da mücadele gücü kattılar. Rotasyonlu Galatasaray'ı ilk kez bu kadar mücadele ederken ve koşarken gördüm. Akhisar da as oyuncularından yoksundu ama ilk yarı topun yönünü çabuk değiştiren, hücuma kanatlardan gelen, ayağa etkili pas oynayan Galatasaray'ı durduramadı. Umut'un attığı gol her ne kadar Douglao'nun hatası olsa da takipçiliğinin ürünüydü. Bilal'in golü ise Yasin'in sıfıra inip topu geriye çıkarmasının güzelliğiydi. Selçuk'un yokluğunda Bilal orta alanı mükemmel yönetti, Rodriguez ve Emre Çolak da mümkün olduğu kadar ayağa pas oynamaya gayret gösterdi. Eğer Umut dikkatli olsaydı fark daha da artabilirdi. İkinci yarı Akhisar Custodio'yu oyuna alıp kompakt futbol anlayışı ile alanları daraltınca Galatasaray'ın üstünlüğünü frenledi ve oyunun hakimiyetini eline geçirdi. LuaLua ile gelen sürpriz erken gol Galatasaray'da bir panik yaratmadı. Emre Çolak'ın oyundan düştüğünü gördüğü an Mustafa Denizli hemen Jem Karacan'ı sokarak, Galatasaray'ın takım direncinin ayakta kalmasını sağladı. Semih savunmada bu kez hata yapmadı, kritik hamlelerle bir çok gol pozisyonunu engelledi. Taraftarın eleştirdiği Umut, maç boyu çok çalıştı. Akhisar defansına rahat vermedi. Pazar günü Galatasaray'ın karşısında daha sert ve kompakt bir Akhisar izleyeceğiz. G.Saray kazanmak istiyorsa yine çok koşup iyi mücadele etmeli ve takım savunmasını birlikte yapıp, geriye çabuk dönmeli.
Tarih: 10 Aralık 2015.. Yer: Lizbon... Stat: Jose Alvalade.. Beşiktaş, Avrupa Ligi'nde namağlup lider olarak, Sporting Lizbon maçına çıkıyor. Bir beraberlik bile Beşiktaş'a tur kapısını açıyor. Mükemmel bir futbol oynayan siyah-beyazlılar, ikinci yarının başında Gomez'in golüyle 1-0 öne geçiyor. Herkes, "Beşiktaş turu geçti" derken Şenol Güneş'in öğrencileri 10 dakika içinde yedikleri şok üç golle ve tek yenilgiyle Avrupa Ligi'nden eleniyor. İki golde büyük hatası olan kaleci Tolga Zengin yerden yere vuruluyor. Beşiktaş taraftarları Tolga'ya sosyal medya dahil fena öfke kusuyor. Sporting'e elenerek büyük bir travma yaşayan Beşiktaş, sabaha karşı 07.00 sularında uzun ve yorucu bir yolculuktan sonra İstanbul'a dönüyor. Ancak Tolga'ya duyulan öfke dinmek bilmiyor. Şenol Güneş, taraftarlar arasında esen havayı mükemmel kokluyor, Tolga'nın ruhu halini gözlemliyor, doğru ve akıllı bir stratejiyle Bilic döneminde birçok maçta iğneyle oynayan kaptanını, "Belinden sakatlığı var" bahanesiyle kadroya almıyor. Derbide kaleyi genç Günay'a teslim ediyor. Gerçekten başarılar ayrıntılarda gizlidir.. Nasıl mı? Şenol Hoca derbiyi, "Tolga'nın kazanılması gereken" bir maç olarak görmüyor. Hatta taraftarlarla karşı karşıya gelmemek için "Tolga'yı oynatırım" gibi restleşmeye de girmiyor. Ve doğru yapıyor. Eğer Şenol Hoca, Tolga'yı oynatsaydı Beşiktaşlı oyuncular derbiye asla konsantre olamazdı. Çünkü Tolga daha ısınırken ıslıklanır, hatta topla buluştuğu anlarda ıslık öfkesi stadı kaplardı... Tolga kulübede de otursaydı tribünlerin tepkisi dinmezdi. Çünkü taraftarlar Beşiktaş'ın Sporting'e elenişinin sebebi olarak Tolga'yı 'suçlu' ilan etmişti. Tolga'yı oynatmamak Beşiktaşlı futbolcuları kamçılarken taraftarı da desteğin içinde tuttu. Sonuç; Salı oynayan ve rakibinden iki gün daha fazla dinlenen Galatasaray'ı, Beşiktaş eze eze yendi... Demek ki; başarı ya da başarısızlık mesafe ile değil yürekle, coşkuyla ve istemekle elde ediliyormuş... Gelelim Galatasaray'a... Derbi için bırakın yönetimi, Mustafa Denizli'nin bile motivasyon konuşmasına gerek yoktu. Çünkü derbi şartları son şampiyon Galatasaray'ın oyuncularına kazandıklarında ya da kaybettiklerinde nelerle karşılaşacaklarını sunuyordu. Yapılacak tek şey soyunma odasının kapısına bir kağıt asmak, üzerine şu üç maddeyi yazmaktı.. Nedir bu maddeler? 1- Kaybederseniz Beşiktaş'la puan farkı 9'a çıkacak ve ağır bir şekilde eleştirileceksiniz. 2-Berabere kalırsanız; belki durumu idare etmiş olacaksınız ama yarışta kalacaksınız. 3- Kazandığınızda Beşiktaş'la puan farkını üçe indireceksiniz. Üstelik Avrupa Ligi'nden elenen rakibinizi ligde de travmaya sokacaksınız. Tükenmişlik sendromuna giren Galatasaraylı oyuncuların ruh hali bırakın motive olmayı, mücadele edecek güçten bile uzaktı. Futbolda kötü oynamak vardır. Ama hiçbir futbolcunun kötü koşma hakkı yoktur. Galatasaray'daki çöküş ile Beşiktaş'taki iyi oyunun arasındaki ayrıntı kulübelerin güç farkıdır. Beşiktaş'ta kulübede oturanlar, aç kurt gibi formayı kapmayı bekliyor. Galatasaray'da sahada oynayanlar, kulübenin kendilerini tehdit edecek güce sahip olmadığını biliyor. Rekabet varsa başarı da vardır. Rekabetin olmadığı yerde teslimiyetçilik ve futbolcuya dayalı sistem oluşur.
İlk tavsiyem şu: Lütfen İFTAR’ı İFRAT haline getirmeyin. Yemeyi içmeyi aşırı abartmayın! İftar menünüzü, keseniz ve damak zevkinize göre oluşturup burada da makul bir ölçüde kalmaya bakın. Ve lütfen iftarda da dengeli ve ölçülü beslenmeyi bırakmayın. Peki nasıl bir yol izleyelim? Ben geleneksel iftariyelikler (hurma, zeytin, peynir) yanında çorba seçeneğinin (hava ne kadar sıcak olursa olsun) her iftarda bulunması gerektiğini düşünüyorum. Daha sonra 10-15 dakikalık bir kısa dinlenme aralığı bırakılmalı, ana yemek bu dinlenme aralığından sonra yenmelidir. Ana yemekte sevdiğiniz her şeyi yiyebilirsiniz. İmkânlar ölçüsünde proteinli bir ana öğün (et, tavuk, balık), buna eklenmiş sebze yemeği ve salata seçenekleri en doğru seçimlerdir. Yavaş yiyin, uzun uzun çiğneyin. Hafif şeyler yiyin. Yağlı yiyeceklerden, ağır besinlerden uzak durun. Az yağla yapılan kızartmalardan, buharda, tencerede, düdüklüde pişmiş yemeklerden daha çok istifade edin. İftarınıza bulgur pilavından kuskusa, zeytinyağlı yemeklerden sulu tencere yemeklerine kadar başka seçenekleri de ekleyebilirsiniz. İftar-yatsı arasında da bol bol su içmeyi ihmal etmemenizi tavsiye ederim. RAMAZAN TAVSİYELERİ İFTAR ◊ 1-2 adet kuru hurma ◊ Soğuk çorba (tarifi aşağıda) 10 dakika bekleyin (bol su için) ◊ Yeşil salata ◊ Kıymalı biber/kabak dolması ◊ Avuç içi kadar pide Soğuk çorba (4 KİŞİLİK) ◊ 1 su bardağı buğday (aşurelik) ◊ 1 su bardağı nohut ◊ 2 çorba kaşığı zeytinyağı ◊ 2 su bardağı yoğurt (az yağlı) ◊ Yarım demet maydanoz ◊ Yarım demet dereotu ◊ 2 çorba kaşığı limon suyu Hazırlanışı: Buğdayı ve nohudu akşamdan ıslatın. Ayrı tencerelerde haşlayın. Daha sonra, buğday ve nohutları aynı tencereye boşaltıp, üzerini bir parmak geçecek kadar su ilave edin. Suyu bir taşım kaynatıp sonra soğumaya bırakın. İçine iki su bardağı yoğurt ilave edin. Taze nane, maydanoz ve dereotu kıyıp, çorbaya ekleyin. Kaselere boşaltın. Limon suyunu ekleyin. Kasenin ortasına buz küpleri koyarak servis yapın. SAHUR ◊ Maydanozlu peynirli omlet ◊ Ekşi mayalı ekmek ◊ 1 su bardağı kefir ◊ 1 porsiyon meyve D vitamini değerim kaç olmalı? Vücudumuzdaki D vitamini rezervini gösteren en doğru parametre 25 OH Vitamin D, yani kalsiferol seviyesidir. Kalsiferol D vitamininin karaciğerde depolanan aktif şekli, yani D vitamini gücünün en sağlam göstergesidir. Ne var ki bugün bile 25 OHD’nin normal seviyeleri konusunda hâlâ bir fikir birliğine varılabilmiş değil. Bu nedenle de laboratuvar raporlarındaki rakamlar da, doktorların tavsiyeleri de sık sık değişiyor. Benim kanaatim şu: Alt sınır 30 ng/ml olarak kabul edilmeli, optimal rakam 50 ng/ml’nin üzerinde olmalı, 70-80 ng/ml aralığı hedeflenmelidir. 100’lü rakamlar geçilmemeli, 150 ng/ml üst sınır sayılmalıdır. Farklı düşünenlere saygı duyarım ama benim yaklaşımım bu şekildedir. Güneşlendikten sonra sabunla duş almayın Yaz boyu güneşlenen, neredeyse bir marsık gibi kararmasına rağmen yeterince D vitamini stoklayamayan pek çok hastam oldu. Bunun farklı nedenleri olsa da en önemlisi şu: Çoğumuz güneşlendikten hemen sonra şampuan ve sabunlarla, bol su ve çoğu zaman da sıcak su kullanarak duş alıyoruz. Bu duş, güneş ışınları altında cildimizde binbir emekle ürettiğimiz D vitamini öncüsü kolekalsiferolün de duş suyuna karışıp kaybolmasına yol açıyor. Su ne kadar sıcak, sabun-şampuan ne kadar fazlaysa cildinizden kayıp giden D vitamini miktarı o kadar fazlalaşıyor. Nedeni şu: Güneşlendiğinizde cildinizin ürettiği D vitamini öncü maddesi kolekalsiferol cildinizdeki yağ bezlerinin salgılarıyla cildin üzerine çıkıyor. Daha sonra da ciltten yeniden emilerek kanınıza geçiyor. Kandan önce böbreklere, sonra da karaciğere uğrayıp aktif D vitamini haline geliyor. Güneşlendikten sonra aldığınız bol sabunlu, şampuanlı, sıcak sulu duşlar bu nedenle sizi D vitamini fakiri yapabiliyor. Güneşlenmek için en uygun zaman: 12-13 arası Yeteri kadar D vitamini biriktiremememizin tek nedeni duş yanlışlarımız değil. Güneşlenmeyi de bilmediğimiz kesin. Sadece siz değil, biz doktorlar da yakın zamana kadar sabah 10 ile öğleden sonra 16 arasında güneşe çıkılmasını pek tavsiye etmiyorduk. Çünkü bu saatlerde güneşle temas eden ciltte cilt kanserleri gelişebiliyor. Ne var ki cildin D vitamini üretebilmesi için en uygun zaman da güneş ışınlarının cilde dik olarak geldiği öğle saatleri. Siz yine güneşin yaşlandırıcı ve kanser yapabilen zararlarından korunmak için öğle saatlerinde uzun süreli güneşlenmelerden uzak durun ama daha çok D vitamini üretebilmek için güneş kremi kullanmadan 15-20 dakika süre ile güneşlenmeyi de ihmal etmeyin. Bu saatlerde yapacağınız kısa süreli güneşlenmelerde cildiniz 25 bin üniteye kadar D vitamini üretebiliyor. Tok kalmanın 5 yolu ◊ PROTEİNE YÜKLENİN: Yumurta, ton balığı, yoğurt, peynir, yağsız kırmızı et, tavuk ya da hindi parçaları... Bunların hepsi tokluk süresini uzatıp iştahı baskılıyor. ◊ SEBZELERİ SEVİN: Acıktıkça kalori fakiri ve posa zengini sebzelere yüklenin. Salatalık, marul, dilimlenmiş havuç gibi sebzeler yiyin. ◊ BADEMİ UNUTMAYIN: Kuruyemişlerin hepsi tok tutar ama bademin etkisi bir başka. Güçlü protein, kalsiyum ve posa yapısı onu diğerlerinden biraz daha öne çıkarıyor. Bütün mesele 10, haydi bilemediniz 15 adet ile yetinmek. Tuzsuz ve kavrulmamış bademi tercih edin. ◊ ÇAY VE KAHVEDEN FAYDALANIN: Çay da, kahve de metabolizmayı hızlandıran ve iştahı baskılayan içecekler. Bütün mesele ikisini de şekersiz içmekte. ◊ BAHARATLARI İHMAL ETMEYİN: Özellikle tarçının gücünden mutlaka istifade edin, bedeninize daha fazla tarçın yükleyin. Tarçın kanda insülin-şeker dengesini optimize ederek iştahı baskılıyor. Kas eriten 4 neden ◊ Hareketsizlik: Ne kadar hareketli olursak ve ne kadar sık, düzenli, etkili egzersizler yaparsak kas kaybımız o oranda azalıyor. ◊ Beslenme hataları: Tekrarlanan yanlış diyetler kaslarımızı eritiyor. İhtiyaçtan az beslenmek de kas kaybı yapıyor. Protein eksikliği yani proteinden fakir beslenme de kas kaybının en önemli bir nedeni. ◊ Hormonal kayıplar. Özellikle testosteron azlığı kas kaybıyla sonuçlanıyor. D vitamini noksanlığının da böyle bir etkisinin olabileceği biliniyor. ◊ Organ yetersizlikleri kas erimesi yapıyor. En önemli örnekleri böbrek, karaciğer ve kalp yetmezliğidir. Güneş yağlarını kullanalım mı? Sık kafa karıştıran konulardan biri de güneş yağı meselesi. Bilelim ki güneş yağlarının çoğu kaliteli değil, işe yarayanların sayısı oldukça az. Etkili güneş yağları güneşten gelen UVB ışınlarını da engelliyor. Oysa cildimizin D vitamini üretebilmesi için UVB ışınlarının cilde mutlaka ulaşması lazım. Diğer taraftan güneş yağları güneşten gelen kanserojen UVA ışınlarını maalesef yeteri kadar bloke edemiyor. Neticede güneş yağı kullanıyoruz ama ne kanserden korunabiliyor, ne de doğru dürüst D vitamini üretme imkanı bulabiliyoruz. Bu nedenle güneş yağı seçimi ve kullanma kararı mühim bir mesele.
Ramazan nedeniyle beslenme ritmimiz değişti. Sahur-iftar şeklinde günde iki öğün ile beslenmeye geçtik. Sadece bedensel değil ruhsal beslenmede de değişimler yaşıyoruz. Manevi yaşam ve inançlarımızla bağlarımız bu ay çok daha güçlü ve yoğun. Bu güzel ayda tutulan orucun bedensel etkileri ise son zamanlarda iyi anlaşılmaya, net ve açık bilimsel temellere oturtulmaya başladı. Ve zaten bu nedenle de bütün dünyada sadece kilo kontrolü için değil daha sağlıklı bir hayat amacı için de “İKİ ÖĞÜN İLE BESLENME” ye dayanan ARALIKLI ORUÇ KÜRLERİ (intermittent fasting) yaygınlaştı. Gelin bugün orucun bedensel etkilerini açıklamaya; birinci, ikinci ve sonraki iki haftada vücudumuzda nelerin olup bittiğini anlamaya çalışalım... 1. HAFTA: ANLAMA DÖNEMİ Orucun ilk haftasında özellikle ilk 2-3 gününde işler biraz karışıyor. Metabolizmamız yeni beslenme ritmi karşısında biraz şaşkın düşüp “ne oluyor?” sorusuna yanıt arıyor. Yani ilk bir hafta daha ziyade bir tür “anlama” dönemi şeklinde seyir ediyor. Vücudun oruca ilk tepkisi gıda alımı ile karşılayamadığı enerjiyi karaciğer ve kaslardaki depo şekerden (glikojen) karşılamak oluyor. Bu rezerv tükenince de beden depo yağlara yöneliyor, enerji ihtiyacını oradan karşılama yoluna gidiyor. Yağ yakımı demek kilo kontrolü demek. İnsülin direncinin azalması, kan şekerinin düşmesi, diyabet (şeker hastalığı) riskinin azalması demek. Dahası kanda kolesterol seviyelerinin de dengelenmesi demek. Tabii bu arada azalan kan şekeri nedeniyle ilk haftada yorgunluk, halsizlik, baş ağrısı gibi işaretler devreye giriyor. Hipoglisemi ile bağlantılı bu belirtilere beden çok değil daha ilk haftada intibak ediyor. Bu dönemde dikkat edilmesi gereken en mühim nokta iftar ve sahur aralığında yeteri kadar su tüketmek ve sahuru asla ihmal etmeyip iftarı bir tür ziyafet haline getirmemek olmalı. 2. HAFTA: ALIŞMA DÖNEMİ Birinci haftadan itibaren metabolizmamız oruca yeterince intibak etmiş, bedenimiz iftar-sahur ritmine yani günde iki öğün ile beslenmeye alışmış, kanda şeker ve diğer parametreler ilk şaşkınlığı üzerinden atıp belli bir dengeye ulaşmıştır. Metabolik sistemlerimiz süreçleri artık daha iyi kontrol etmektedir, yönetimi ele almıştır. Enerji kullanımı daha akılcı, toksik yük girişi daha az, dolayısıyla beden “retoks”a (yani toksin üretmeye ve yüklenmeye) değil, “detoks”a (yani toksin atmaya) hazırdır. Bu hafta da giren çıkan kalori dengesi ayarlanmış, temizlik/detoks sistemleri göreve hazır hale gelmiştir. Zaten bundan sonrası daha kolaydır, süreç bedensel bir huzur içinde kendiliğinden akıp gidecektir. 3.- 4. HAFTA: ARINMA DÖNEMİ İkinci haftadan sonrası orucun bedensel açıdan tam bir metabolik keyif ve huzur dönemidir. Bu dönemde “detoks” yani “arınma”, yani “toksinleri dışarı atma” süreçleri başlamış, tamirat-tadilat işleri de hızlanmıştır. Beden hemen her alanda kendini daha hafif, enerjik ve güçlü hissetmektedir. Aşırı besin yükünden kurtulduğu için de tadilat ve tamirat işlerine vakit bulmuştur. Bütün bu değişimleri manevi yaşamdaki değişikliklerin sağladığı ruhsal arınma da desteklediğinden süreç tam bir detoks yani “bedeni ve ruhu toksinlerden arındırma” bayramına dönüşmüştür. Bu dönemde fazla kiloların bir bölümü atılır. Kanda insülin seviyeleri dengelenir. Şeker dengemiz normalleşir. Kan yağlarının fazlası temizlenir. Toksik atıklar uzaklaştırılıp bedene yeni bir ritim ve biçim verilir. Metabolik denge rayına oturtulur. Bağışıklık gücümüz artmış, beden kendi doğal fonksiyonlarına yeniden odaklanmıştır. Bitmedi! Bu dönemde yaşlanmayı hızlandıran “iltihabi süreçler” de baskılanmakta yani oruç aynı zamanda bir çeşit “anti iltihap fayda” da sağlamaktadır. KANSERSEVER 10 YANLIŞ - Şeker kullanımını çoğaltmak - Yanmış, kömürleşmiş kırmızı etleri (mangal keyfi) sık yemek. - Kızarmış, yanmış, karamelize olmuş karbonhidratları (kızarmış ekmek) sofradan eksik etmemek. - Trans yağ yüklü yağda kızartmalar, cipsler, fırın veya pastane üretimi unlu besinlerden vazgeçmemek. - Tatlandırıcı alışkanlığından vazgeçmemek - Küflenmiş pul biber veya kuruyemişler gibi aflatoksin yüklü gıdaları sevmek. - Füme ve salamura besinlere yüklenmek - İşlenmiş et (sosis, sucuk, salam) yemeye devam etmek. - Kızartmalık yağları tekrar tekrar tüketmek. - Alkol tüketimini abartmak STRESSAVAR 20 ÖNERİ - Uykunuza dikkat edin. - Yürüyün. - Kafeini azaltın. - Gürültüden kaçın. - Kahvaltıyı atlamayın. - Açlığı uzatmayın. - Esnek olun. - Duadan faydalanın. - Müzik dinleyin. - Yoga ve meditasyon yapın. - Olumsuz düşünce ve kişilerden kaçın. - İltifat edin. - Tatile çıkın. - Sabırlı olun. - Ani kararlar vermeyin. - Yarışmacı olmayın. - Fıkra dinleyip anlatın. - Zamanınızı planlayın. - Yardım istemekten utanmayın. - İş yoğunluğunuzu azaltın. TEMBELLİĞİN 10 ZARARI - İnsülin direncini tetikliyor. - Kilo aldırıyor. - Diyabet riskini arttırıyor. - Damar yaşlanmasını hızlandırıyor. - Kanserlere davetiye çıkarıyor. - Osteoporoz riskini yükseltiyor. - Varis olasılığını çoğaltıyor. - Belleği zayıflatıyor. - Kasları eritiyor. - Dengeyi bozuyor. PROSTATINI SEVİYORSAN YÜRÜ VE TÜKET - Daha bol ve sık domates yiyin. - Daha çok “renkli besin” tüketin. - Kırmızı ete fazla yüklenmeyin. - Kızartmalara hayır deyin. - D vitamini desteği alın. - Daha çok yürüyün. - Omega-3’ten zengin beslenin. - Renkli sebzelere yüklenin. - PSA kontrollerini ihmal etmeyin. - Yılda bir defa kontrolden geçin. SABAH YORGUNLUĞUNUN 10 SEBEBİ - Horlama - Uyku apnesi - Depresyon - Hipoglisemi (şeker düşüklüğü) - Hipotiroidi (tiroid tembelliği) - Anemi (kansızlık) - Fibromiyalji (kas-eklem ağrıları) - Uyku bölünmeleri - Böbreküstü bezi yetmezliği - Kalp yetmezliği
Ramazan ayında düşebileceğiniz önemli hatalardan biri; bu güzel ayı “diyet zamanı” gibi değerlendirip lüzumsuz bir kilo verme çabasına girmektir. Ramazan ayının anlamını ve faydasını bu kadar bozan bir yaklaşım düşünemiyor,  gazete ve dergilerde uzmanların (!) “kilo verdiren ramazan diyetleri”ni, tariflerini, açıklamalarını ve önerilerini gördükçe hayretler içinde kalıyorum. Bilmeliyiz ki ramazan ayı, kilo verme, diyet yapma, zayıflama için uygun bir zaman değildir.  Bu güzel ay şükredip inanmanın, huzura, sevgiye, saygıya ve paylaşmaya odaklanmanın, hayatı bize sunan güce sonsuz ve sınırsız inanmanın zamanıdır. Eğer bu süre içerisinde bilinen bazı yanlışları tekrarlamazsanız ne kilo alırsınız, ne şişmanlarsınız. Tersine birkaç kilo yağdan kurtulmanız bile mümkün olabilir. Yapmanız gereken “ramazana özel diyet listeleri” gibi saçmalıklara vakit ayırmak yerine deneyimli bir beslenme uzmanıyla konuşarak iftar ve sahurda “yapacaklarınız ve yapmayacaklarınızı” öğrenmekten ibarettir. Mühim bir nokta da şu: Bu ay yapacağınız ağır/sert diyetler iki öğün beslenme (iftar-sahur) ritmi nedeniyle kas kaybına da yol açabilir, aman dikkat! RAMAZAN TAVSİYELERİ İFTAR ◊ 1-2 hurma ◊ Ezme sebze çorbası (tarifi aşağıda) 10 dakika bekleyin (bol su için) ◊ Çoban salata ◊ Izgara köfte ◊ Avuç içi kadar pide veya bulgur pilavı SAHUR ◊ 1-2 adet haşlanmış yumurta ◊ 1 çay bardağı lor peyniri ◊ 2-3 bütün ceviz ◊ Ekşi mayalı ekmek ◊ Söğüş domates, salatalık Ezme sebze çorbası (4 kişilik) ◊ 1 orta boy soğan ◊ 3 yemek kaşığı kadar zeytinyağı ◊ 2 yemek kaşığı kadar tam buğday unu ◊ 4 adet kereviz yaprağı ◊ 1 adet pazı yaprağı ◊ 2 küçük maydanoz sapı ◊ 1 küçük boy havuç ◊ 1 çorba kaşığı bulgur ◊ 1 çay kaşığı kadar karabiber ◊ 1 adet yumurta ◊ 1 su bardağı süt Hazırlanışı: Soğanı ince doğrayın, zeytinyağı ile kısık ateşte 1-2 dakika kavurun. Unu yavaş yavaş ekleyip sararıncaya kadar pişirin. Su ekleyip kaynayıncaya kadar bekleyin. Sebzeleri ince ince doğrayın. Havucu rendeleyin, bulguru ayıklayıp kaynayan karışıma ilave edin. Pişen karışımı blender’dan geçirip tekrar ocağa koyun. Yumurtayı sütle bir kapta çırpın, içine sıcak olan çorbadan 1-2 yemek kaşığı kadar ilave edin, yavaş yavaş kaynayan çorbanın içine karıştırın. Çorbayı 2-3 dakika sürekli karıştırın, üzerine karabiber serpip servis yapın. Hangi besinlerde daha fazla omega-3 var? Omega-3 yağlarını bedenimiz maalesef üretemiyor, onların besinlerle alınmaları gerekiyor. Omega-3 yağlarının kaynaklarını hatırlatalım: Bu yağlar en çok balıklarda bulunuyor. Özellikle de soğuk sularda yetişen yağlı balıklarda. Su ne kadar soğuksa balığın Omega-3 üretimi o kadar fazla oluyor. Bunun nedeni Omega-3 yağlarının balık vücudunu soğuktan koruyan bir antifriz görevi yapmaları. Kuzey denizinde yetişen somonlarda veya Karadeniz dağlarının çaylarında büyüyen alabalıklarda Omega-3’ün daha fazla olmasının sebebi bu olmalı. Ama siz her balıkta size yetecek kadar Omega-3 bulunduğu düşünebilirsiniz. Bu yağlar cevizde, keten tohumunda ve yeşil yapaklı sebzelerde de bulunabiliyor. Keten tohumu yağı kullanarak, ekmek ve kurabiyelerinize keten tohumu ekleyerek daha fazla tam buğday, fındık tüketerek ve salatalarınıza daha çok semizotu ekleyerek vücudunuza daha çok Omega-3 yağı kazandırabilirsiniz. Ayrıca Omega-3 katkılı yumurtalardan da faydalanmanızın mümkün olduğu hatırlatalım. Klinik depresyonun 6 işareti var Depresyon yaygın ve mühim bir sorun. Hafifi, ortası, ağırı olabiliyor. En önemlisi “klinik depresyon” olarak bilineni. Bunun da başlıca altı işareti var: 1- Aşırı yorgunluk, bitkinlik hali 2- Bitmez tükenmez bir mutsuzluk duygusu 3- İşe, güce, eve, barka, eşe, dosta, kısacası ilişkilere yönelik ilgi kaybı durumu 4- Yeme bozukluğu, aşırı iştah ya da iştah kaybı, kilo alma/verme 5- Uyku bozuklukları ve sürekli huzursuzluk durumu 6- Kendini sorgulama, yoğun suçlama duygusu, hatta intihar düşüncesi/davranışı... (Not: Depresyonun her türlüsü tedavi edilebiliyor, en azından kontrol altına alınabiliyor. Etkin ve kalıcı tedavi içinse bir ruh hastalıkları hekimiyle temasa geçmek yetiyor.) Bellek bozan ruhsal sorunlar SORUN 1: Depresyon belleğin kurdudur Özellikle yaşlılarda fark edilmeyecek kadar hafif depresyonlar bile belleği olumsuz etkileyebiliyor. Depresyon tedavisi sadece belleği değil, diğer zihinsel fonksiyonları da iyileştirebiliyor. Yaşlı olmasanız da uzun süreli depresyonun belleğe etkileri mühim. Araştırmalara göre uzamış depresyonlar beynin “hipokampus” ve “amikdala” bölümlerinde nöron kaybına yol açabiliyor. Bu iki bölge belleğin en önemli belirleyicileri. SORUN 2: Stres belleğin törpüsüdür Stresle bellek arasında ters bir ilişki var. Stres arttıkça bellek azalıyor. Bellek zayıfladıkça stres skalanız yükseliyor. Özellikle kronik ve tekrarlayan streslerin belleğe etkileri çok açık ve net. Belleği en çok “zaman baskısı”nın yarattığı stresler etkileyip öğrenmeyi, odaklanmayı ve dikkati koruma yeteneğini bozabiliyor. SORUN 3: Travma sonrası stres “Bellek-stres” ilişkisinde sonuçları en net olan durum burada gözleniyor. Burada kişi travmatik olayı tekrar tekrar hatırlamakta, bu da belleğin “pekiştirme ve bilgiyi hatırlama” gücünü zayıflatmaktadır. Bu kişilerde de zamanla hipokampus ve limbik sistemde yapısal değişikliklerin oluşabileceği biliniyor. Not: Travma sonrası stres bozukluğu, depresyon ve strese bağlı bellek kaybında en çok artan kortizol hormonu sorumlu tutuluyor. Bu üç sorunun hepsinde kortizol artışı beklenen bir yanıt. Yüksek kortizolün belleği olumsuz etkileyebileceğini gösteren çalışmaların sayısı ise oldukça fazla.
Sahura kalkmadan oruç tuttuğunuzda kan şekeri dengeniz bozulur, metabolizmanız arıza verebilir. Sağlıklı kalabilmenin vazgeçilmez bazı kuralları var ve biz o kurallara mutlaka uymak zorundayız. Kurallardan bazıları da beslenmeyle ilgili. Mesela şu kural çok önemli: Yetişkin biri, günde en az iki öğün beslenmek, öğünler arasındaki süreyi de en fazla 16-18 saat ile sınırlamak zorunda. Günü tek öğünle geçiştirmek sorun yaratabilir. Bu mühim kural, ramazanda oruç tutarken de dikkate alınmak zorunda. İşte bu nedenle sahursuz tutulan oruçlar sağlıklı olmuyor. Sahura kalkmadan uzun süre aç kaldığınızda kan şekeri dengeniz bozuluyor, metabolizmanız arıza verebiliyor. BİR SAHUR MENÜSÜ 1. SEÇENEK ◊ Yumurta (omlet veya sebzeli menemen olabilir) ◊ Peynir ◊ Ceviz, fındık veya badem ◊ Kepekli veya tam buğday unundan yapılmış ekmek veya pide ◊ Meyve 2. SEÇENEK ◊ Çorba ◊ Sebze yemeği ◊ Yoğurt ◊ Kepekli veya tam buğday unundan yapılmış ekmek veya bulgur pilavı ◊ Şekersiz meyve kompostosu 3. SEÇENEK ◊ Yumurta ◊ Haşlanmış soğumuş patates (1 yumruk kadar) ◊ Peynir ◊ Ceviz, fındık veya badem ◊ Meyve 4. SEÇENEK ◊ Yumurta ◊ Kepekli lavaş ile tost ◊ Şekersiz meyve kompostosu ◊ Dyt. Nilüfer BAYRAM Ramazanda da egzersiz yapabilirsiniz İftarı takip eden saatlerde (iftardan 1 saat sonrasında) yapacağınız orta tempolu yürüyüşler ramazan ayı boyunca sağlıklı yaşamın “aktivite ayağı” olarak sistemde kalabilir ve çok doğru bir egzersiz seçeneğidir. Oruç tutarken özellikle sabah ya da öğle saatlerinde yaptığınız ağır beden çalışmalarını ertelemeniz, en azından hafifletip iftar öncesi ya da sonrasına bırakmanız gerekir. Nedeni şu: İftar öncesi yapacağınız aktivitelerin ardından bir şeyler içmeniz (su) ve yemeniz aç karna egzersiz yapmanın oluşturacağı olumsuz etkileri minimuma indirecektir. Eğer gençseniz, sağlam ve güçlü bir vücudum var diye düşünüyorsanız, sahurda bol proteinli (yumurta, yoğurt) ve iyi karbonhidratlı (tam ekmek, bakliyat) güçlü bir öğünle oruca başlamışsanız orta tempoda bir yürüyüşü sabah saatlerinde de yapmanız mümkün. Gündüz yapacağınız aşırı fiziksel aktivitelerin su kaybına yol açabileceğini ve bundan da bedeninizin pek hoşlanmayacağını lütfen unutmayın. Romatizma haplarına dikkat edin Farkında mısınız bilmiyorum ama çok fazla ağrı kesici kullanıyoruz. Üstelik bunları nasıl kullanacağımıza da dikkat etmiyoruz. Özellikle romatizmal ağrılar olduğunda olayı daha da abartıyoruz. Oysa bunlar toksik etkileri fazla, yan etkileri sık görülen ilaçlar. Peki ne yapmalıyız? Bu konuda mühim sayılabilecek 5 uyarıyı aşağıdaki kutuda özetledim. Lütfen dikkatli okuyun. Ayrıca bu ilaçları doktorunuz önermeden, komşu, eş-dost tavsiyesi ile yutmayın. Doktorunuz önerdiğinde bile en kısa süreyi ve en düşük dozu hedefleyin. Basit romatizmal sorunların glukozamin, kondroitin, tip2 kolajen takviyeleri, kurkumin (zerdeçal), boswelia ve benzeri ürünlerle de iyileştirilebileceğini bir kenara not edin. Romatizma hapı yutuyorsanız... 1. Romatizma ilaçlarını çoklu değil, tek olarak yani tek başına kullanın. İlacı düşük dozda kullanmak da mantıklı olabilir. 2. Mide ve bağırsak sorunlarınız varsa önce basit ağrı kesicileri deneyin. Mutlaka kullanmanız gerekiyorsa, mide koruyucu özelliği bulunan ilaçlarla birlikte kullanmaya özen gösterin. 3. Romatizma ilacına yeni başladıysanız, bir hafta sonra doktorunuzla tekrar görüşün. Eğer belirtileriniz hafiflemediyse başka alternatiflerin devreye girmesi gerekebilir. 4. Romatizma ilaçları, sadece belirtileri gidermeye ya da hafifletmeye yarar. Bu ilaçlar tam tedavi, kökten bir çözüm sağlayamaz. 5. Kalp, karaciğer veya böbrek yetmezliği benzeri sorunlarınız varsa ilaç kullanırken daha da dikkatli davranmanız gerekir. Anti-kramp önlemlerde ilk 5 Sık tekrarlayan gece kramplarından yakınıyorsanız şu önerilerden faydalanmayı düşünün: ◊ Krampların tekrarlandığı kaslara gece yatmadan evvel sıcak uygulaması yapmayı deneyin. Bu amaçla termofor, ıslak sıcak havlu, sıcak su şişeleri ya da sıcak taşlardan yararlanabilirsiniz. (Ama dikkat edin, cildinizi yakmayın.) ◊ Yeterince su içmeye özen gösterin. Asla susuz kalmayın. Kalsiyum ve magnezyum miktarı yüksek mineral zengini doğal sular için. ◊ Yatmadan önce bacak kaslarınızı gevşetici hareketler yapmayı deneyin. Masaj ve ovma hareketlerinin önleyici gücünden de yararlanın. ◊ Akşamları alkol kullanmayı bırakın. ◊ Magnezyumdan zengin beslenin. Gerekiyorsa magnezyum, alfa lipoik asit ve benfotiamin desteklerinden istifade edin. Bunlar mühim işaretler ◊ Uzayan öksürükler, nefes darlıkları ve kanlı balgam akciğer kanseri için uyarıdır. ◊ Bir süredir geçmeyen ses kısıklığı problemi gırtlak kanseri şüphesini akla getirmelidir. ◊ Bulantı ve iştahsızlık mide kanseri için işaretlerdir. ◊ Ayak tabanıve tırnak ucundaki benler mutlaka incelenmeli. ◊ Yutma güçlüğü yemek borusu kanseri için çok önemli bir belirtisi olabilir. ◊ Onkologlar karın, kasık bölgesi ve göbeğin altında şişkinlik, ağrı probleminden muzdarip olanları; yemek sonrası karında şişkinlik ve sertlik probleminden şikâyetçi olanları yumurtalık tümörlerine karşı uyarıyorlar. Beyaz un ve şekerin10 ‘marifeti’ ◊ İnsülin direnci ve şeker hastalığı ◊ Göbek bağlama ◊ Karaciğer yağlanması ◊ Trigliserid yükselmesi ◊ Kanser riskinin artması ◊ Unutkanlık, erken bunama ◊ Tekrarlayan hipoglisemi atakları ◊ Bağışıklık sisteminin zayıflaması ◊ Damar sertli- ğinin artması ve kalp-damar hastalıklarına zemin hazırlaması ◊ Ürik asit yükselmesi
Birbiri ardına yayınlanan pek çok bilimsel araştırma gösterdi ki, gıda tüketimi azalıp aç kalma süremiz uzadıkça sağlığımız iyileşiyor. Özellikle 50’li yaşlardan sonra günde üç-dört değil, iki öğünle beslenip gıda tüketimini abartmazsak, bedenimiz daha rahat oluyor, metabolizmamız daha verimli, hormonal ve enzimatik sistemlerimiz daha güçlü çalışıyor. Bu öngörü tabii ki herkes için kesin bir doğru değil. Özel durumları nedeniyle sık yemek zorunda olan, öğün atlamaları halinde sağlıkları bozulan, hatta günde iki-üç kez ara öğün almak zorunda kalanlar da var. Ama öyle anlaşılıyor ki “imalat şartnamemiz”, başka bir deyişle “fabrika ayarlarımız” çoğumuza günde en fazla üç, mümkünse de iki öğün ile yetinmemizi tavsiye ediyor. Açlık kürlerinin hücre sağlığını neden ve nasıl iyileştirdiğini kanıtlayan araştırmalarıyla Nobel Ödülü kazanan Japon bilim adamı Yoshinori Ohsumi’nin bulgularından daha önce de bahsetmiştim. Nobel ödüllü ünlü araştırmacı da bize gösterdi ki beden aç kaldığı süre içinde kendini daha fazla tamir etme, eksiğini, gediğini giderme, yırtığını söküğünü onarma imkânı buluyor. Yine açlık süresi uzadıkça toksinlerden kurtulma faaliyetleri de hızlanıyor. Kısacası bizi 1 ay süre ile “sahur-iftar” ritmi ile iki öğün beslenmeye yöneltip 16 saat civarında gıda tüketimine dur diyen ORUÇ, bedensel sağlık açısından da faydalı. Orucun sadece ruhsal değil, bedensel katkılarının da olduğu kesin. BİR İFTAR MENÜSÜ İFTAR (Başlangıç) ◊ 2 adet hurma ◊ Çorba (kurubaklagil ve sebze çorbalarını tercih edin) ◊ Az tuzlu peynir çeşidi ◊ 4-5 adet zeytin ◊ Kepekli veya tam buğday unundan yapılmış ekmek veya pide İFTARDAN 15 DAKİKA SONRA 1. SEÇENEK ◊ Etli sebze yemeği veya kurubaklagil yemeği ◊ Yoğurt veya ayran veya cacık ◊ Salata ◊ Bulgur pilavı 2. SEÇENEK ◊ Izgara et (tavuk/balık/köfte) ◊ Salata ◊ Bir çeşit zeytinyağlı sebze yemeği ◊ Yoğurt veya ayran veya cacık ◊ Tam buğday makarna 3. SEÇENEK Ekşi mayalı tam tahıl sandviç ekmeğinin arasına yeşillik ile birlikte aşağıdaki seçeneklerden koyabilirsiniz. ◊ Haşlanmış tavuk ◊ Köfte ◊ Ton balığı ◊ Yoğurt veya ayran ◊ Meyve Dyt. Nilüfer BAYRAM Kekikten hangi sağlık sorunlarında faydalanabiliriz? Kekik, geleneksel tıbbın sık kullandığı bir doğal mucize. Özellikle sindirim sistemi hastalıklarında örneğin mide ve bağırsak ağrılarında kekikten hazırlanan sıvılar -kekik suyu- sık kullanılıyor. Kekik yağı, kekik şurubu da sık kullanılan doğal kekik ürünleri. Kekik çayı hazırlamak için bir tatlı kaşığı kekiği (kurumuş ve toz haline getirilmiş kekik yapraklarını) ¼ litre suyla kaynatın ve 1 dakika demleyin. Kekik yağı hazırlamak için çiçekli, yapraklı kekik saplarını bir şişeye doldurun ve üzerine sızma zeytinyağı ekleyin. Kekiklerin üstünde iki parmak yağ olsun, 14 gün güneşte bırakın. (Maria Treben’den alınmıştır.) Kekik yağını yalnızca içerek değil, mide ve karnınızın üzerine masaj yaparak da kullanabilirsiniz. Yağdan ezik ve şiş bölgelerinize masaj için de kullanabilirsiniz. Kekik çayından yorgunluk, sinirlilik ve uykusuzluk gibi sorunlarınızın çözümünde faydalanabilirsiniz. Bu sorunların birkaç günden uzun sürmesi halinde doktorunuza başvurmayı ve hiçbir bitkisel desteğin onaylanmış tıbbi tedavilerin yerini alamayacağını unutmamanız gerekiyor. Meme kanserinin 8 işareti ◊ İki meme arasındaki simetrinin bozulması ◊ Memede sertlik ya da kitle hissedilmesi ◊ Meme başı ya da meme cildinde içe doğru çekilmenin meydana gelmesi ◊ Meme cildinde portakal kabuğuna benzer görünüm oluşması ◊ Meme başında şekil ya da yön değişikliğinin gözlenmesi ◊ Memede alışılmadık bir şişlik ve büyümenin fark edilmesi ◊ Meme başından inatçı bir akıntının gelmesi ◊ Koltuk altında sertlik ya da şişlik oluşması Hangi kansere hangi tarama yapılıyor? ◊ Rahim kanseri için 20’li yaşlar sonrasında PAP Smear testi. ◊ Prostat kanseri için 40’lı yaşlar sonrasında PSA taramaları. ◊ Akciğer kanseri için yıllık sağlık kontrollerinde akciğer grafisi. ◊ Tiroit kanserinden kuşkulanıldığında ultrason. ◊ Kalın bağırsak kanseri teşhisi için kolonoskopik taramalar. ◊ Yumurtalık kanseri için bir tümör işareti olan CA -125 taraması ve ultrason incelemeleri. ◊ Meme kanseri için mamografik taramalar, meme ultrasonu ve gerektiğinde meme MR’ı. ◊ Deri kanserleri için şüpheli cilt lezyonlarını, özellikle de benleri takip etmek. Bacak kramplarının ilk 10 sebebi ◊ Su ve tuz kaybı ◊ Potasyum eksikliği ◊ Magnezyum eksikliği ◊ B12 noksanlığı ◊ Kan şekeri yüksekliği ◊ Parkinson hastalığı gibi bazı sinir sistemi hastalıkları ◊ D vitamini azlığı ◊ Kontrolsüz alkol kullanımı ◊ Hamilelik başlı başına yeterli bir kramp sebebi olabilir. ◊ Uzun süreli oturmak ve hareketsiz kalmak da bacak kramplarını tetikleyen faktörlerden biridir. Mutluluk reçetesi Mutluluk herkese lazım. En çok da bu zor ve çetrefilli günlerde. Sevgili dost Saba Tümer de oturmuş çok güzel bir mutluluk kitabı yazmış. Kitabı çok beğendim. Bu arada da bizim o eski ve kısa özeti sizinle bir kez daha paylaşmak istedim. ◊ Doyum sağlayacak kadar bir amaç ◊ Geçinebilecek kadar bir iş ◊ Temel ihtiyaçlara yetecek kadar zenginlik ◊ İş ve eğlenceyi dengeleyecek kadar sağlıklı bir akıl ◊ Birçok insanı beğenecek, bunlardan birazını da sevecek kadar şefkat ◊ Kendini sevecek kadar özsaygı ◊ Muhtaç olanlara verecek kadar iyilik duygusu ◊ Zorluklarla yüz yüze gelecek kadar cesaret ◊ Sorunları çözecek kadar yaratıcılık ◊ Her an gülecek kadar mizah duygusu ◊ İyi bir yarını bekleyecek kadar umut ◊ Hayatı bütün değerleri ile yaşayacak kadar bir sağlık ◊ Sahip oldukların için şükran duygusu Ernie J. Zelinski’den
Yaklaşık 15 yıldır sizlere bazı sağlık önerilerinde bulunuyor, “yapın” veya “yapmayın” şeklinde tavsiyeler veriyorum. Bu tavsiyelerden biri var ki hiç değişmiyor. O da şu: Bana “Oruç tutabilir miyim hocam?” diye soranlara, eğer önemli bir sağlık sorunu yoksa “evet” diyorum. Nedeni bu mübarek ayın ve oruç tutmanın, beden ve ruh için iyileştirici, hastalık önleyici bir “iç doktor” olduğuna inanmam. Oruç tutmanın (eğer usulüne uygun yapılırsa) bedeni nasıl tamir ettiğini, ayrıca toksinlerden nasıl arındırdığını yarınki yazımda kısaca özetlemeye çalışacağım. Bugün orucun ruhsal iyileşme sağlayan özelliklerinin üzerinde durmak istiyorum. Oruç ile ruhsal iyileşme ilişkisini bir sonraki kutuda özetledim. Lütfen dikkatle okuyunuz. RAMAZAN AYI RUHA NEDEN İYİ GELİYOR? ◊ Ramazan ayı ruhsal yapılanmayı gözden geçirmek, stres ve huzur bozucu duygulardan uzaklaşıp iyiye, güzele, huzura odaklanmak için müthiş bir fırsattır. ◊ Bu ay duygusal/ruhsal yanınıza can suyu vermek için mükemmel olanaklar sunar. ◊ Bu olanakların başında şükretmek, kabullenmek, affetmek, hoş görmek, duanın gücünden istifade edip ruhu dinlendirmek, barışmak, yetinmeyi bilmek, dostluk ve aile bağlarını sıkılaştırmak geliyor. ◊ Ramazan ayı boyunca korkmadan yapacağınız iç hesaplaşmalar, duygusal toksinlerden arınmanıza da yardımcı oluyor. ◊ Ruhsal iyilik için çoğalmak, aile ve çevreyle sosyal ilişkileri artırmak adeta vazgeçilmez ilaçlar. Bu mübarek ayda aile büyüklerine yapılan ziyaretler, komşularla, eş dost ve akrabalarla birlikte yapılan iftarlar sosyal ve toplumsal barışa da hizmet ediyor. ◊ Ramazan ayı aynı zamanda bir olumlu düşünme ayı gibidir. Olumlu düşüncelerin artması, endişe ve korkuların azalmasını, pişmanlıkların minimuma inmesini sağlıyor. Diyet ayı değil niyet ayı Size iki önemli önerimi bir kez daha hatırlatmak istiyorum. ◊ İftarları ifrat haline getirmeyin. Orucunuzu açarken aşırı gıda tüketme yanlışına düşmeyin. Hızlı yemeyin, lokmaları iyice çiğnemeyi ihmal etmeyin. ◊ Bu ayın bir diyet ayı değil niyet ayı olduğunu aklınızdan hiç çıkarmayın. Ve “Acaba oruç tutarak nasıl zayıflayabilirim?” veya “Hangi diyeti yaparsam daha iyi sonuç alabilirim?” gibi düşüncelerden hiç olmazsa bu ay için vazgeçin. ◊ Sahurun kıymetini bilin. Sahur yapmadan oruç tutmaya teşebbüs etmeyin. Güçlü bir sahurun sadece sağlığınız için değil, tuttuğunuz orucun kabulü için de önemli olduğundan kuşku duymayın. SAKATAT SAĞLIKLIDIR Demirsiz yapamıyoruz, demire ihtiyacımız var. Demirden en zengin besin kaynakları ise hayvansal gıdalar. Bir ayrıntı da şu: Bitkisel besinler hem daha az demir içeriyor, hem de vücut bitkisel kaynaklı demirin çok azından faydalanabiliyor. Hayvansal besinler içinde sakatat grubu hem ucuz hem de son derece değerli demir kaynakları... Karaciğer ise zengin demir içeriği ile sakatatlar içinde öne çıkıyor. Kolesterol sorununuz yoksa ayda iki üç defa Arnavut ciğeri olarak ya da ızgarada pişirerek yemenizi öneririm. Çocuklarınızı da bu değerli besinden mahrum bırakmayın. 150 gram ciğerde ortalama 13-14 miligram demir var. Aynı miktarda demir alabilmeniz için yarım kilo kırmızı et, 10 yumurta yemeniz lazım. Özellikle büyüme çağındakilerin haftada iki üç defa kırmızı et yemelerini de öneriyorum. Yumurta, yoğurt, peynir gibi süt ürünlerinde de demir var. Fakat süt ürünlerinden aldığınız demire fazla güvenmeyin. Çünkü içerdiği kalsiyum, demirin emilimini bozar. Ciddi demir eksikliği olanlara ayran ve yoğurt gibi süt ürünlerini yemekle beraber değil, yemek aralarında tüketmelerini öneriyoruz. Sağlıklı kişiler içinse böyle bir kısıtlamaya gerek duymuyoruz. YİĞİT DÜŞTÜĞÜ YERDEN KALKAR! Zaman zaman hepimiz şu veya bu nedenle umutsuzluklar, ruhsal gelgit ve çatışmalar yaşarız. Yaşadığımız sorunları da halının altına süpürür, kısa süreli rahatlamalarla kendimizi aldatırız. Ama o halının da altı bir gün dolar, oraya iteleyerek başımızdan savdığımızı zannettiğimiz problemler hayatımızın tüm alanlarına nüfuz etmeye başlar. Doğrusu, sorunların üstüne gitmek ve yumurta kapıya dayanmadan çözüme yönelik doğru adımları atmaktır. Yoksa sorunlardan köşe bucak kaçarak ya da onlara geçici çözümler arayarak çare bulamayız. Ayrıca ruhsal/duygusal sorunlara, onlarla karşılaştığınız yerden uzaklarda çözüm aramak, “burada mutsuz oldum bari başka bir diyara gidip rahatlayayım” demek de doğru değildir. Avrupalı ve Amerikalı zenginler, film yıldızları, şarkıcılar, ünlüler ruhsal dertlerine deva umuduyla bu yöntemi yıllardır zaten deniyor, hayalini kurdukları Shangri-La’yı (hayali cennet) bulmak için Hindistan’a, Himalayalar’a sefer üstüne sefer düzenliyor. Ne yazık ki ciddi bir şifa bulana rastlamak mümkün olmuyor. Ünlü psikiyatrist Prof. Dr. Toksöz Karasu, çözümü yaşadığı toprakta değil de yaban ellerde arayanlar için bakın ne diyor: “Böyle bir insan buradadır ama burada değildir! Burada olmayı reddeder. Burada olmak onu mutsuz eder. Yolun daha ilerisinde olmak ister. Olmak istedikleri noktaya vardıklarında ise aynı derecede yine mutsuz olur. Çünkü onlar için artık ‘orası’ da ‘burası’ olmuştur...” Özeti şudur: Yiğit düştüğü yerden kalkar. GLİKASYONA KARŞI ALFA LİPOİK ASİT ALIN Cilt yaşlanmasına karşı besin takviyesi almanın gerçekten işe yarayıp yaramadığını merak ediyorsanız, cevabım “Evet”... Tabii ki, etkili moleküllerin bir araya getirildiği kaliteli ürünler seçmek koşuluyla. Cilt takviyeleri ve kaliteli kremler, doğru beslenme düzeni ile desteklendiğinde gerçekten etkili sonuçlar verebilir. Mesela, son yıllarda yıldızı iyice parlayan alfa lipoik asit takviyeleri, özellikle şekerin cilt üzerindeki yaşlanma etkilerine karşı koruma sağlıyor. Glikasyon adı verilen bu mekanizma, kan şekeri yüksek seyreden diyabetlilerin normalden daha hızlı yaşlandıklarının gözlenmesi ile anlaşılmış. Fakat bu durum sadece diyabet hastalarını değil diyetinde kan şekerini hızla yükselten gıdalar bulunan herkesi etkiliyor. Glikasyonu ve cildi yaşlandıran etkilerini hafifleten besin takviyelerine ilgi giderek artarken, bu konuda yapılan araştırmaların sayısı da çoğalıyor. Hatta anti-aging üzerine odaklanan tıp dünyasının en önemli hedeflerinden biri, glikasyonu kontrol altına alarak yaşlanmayı yavaşlatmak. Bu anlamda, başrolde yer alan ve son derece güçlü bir antioksidan olan alfa lipoik asit hücre yaşlanmasını geciktirirken kırışıklık, kuruma, elastikiyet kaybı gibi cilt sorunlarını da tedavi ediyor. Klinik çalışmalar, ağız yoluyla kullanıldığında veya kozmetik ürünlerle cilde uygulandığında yaşlanma belirtilerini hafiflettiğini, ertelediğini gösteriyor.
Ramazan ayı başlıyor. Oruç tutanların yeme ritmi bundan böyle 1 ay süreyle “sahur-iftar” şeklinde olacak. Yani daha sağlıklı bir beslenme ritmine geçmiş olacaklar. Daha önce de yazdım, insan bedeni yapısal olarak “günde iki öğün beslenmeye” ayarlanmış. Bütün mesele sağlıklı bir sahur ve iftar yapabilmekte. 1- Sahursuz oruç tutmayın. 2- Sahuru çok güçlü bir kahvaltı gibi planlayın. 3- Mümkünse yumurta, yoğurt, peynir hep olsun. 4- Sahurda tuzlu ve şekerli yiyecekler tüketmeyin. 5- Sahurda fazla meyve yemeyin. 6- Protein sebze karışımlarını tercih edin, menemen ve omletin harika sahur seçenekleri olduğunu bir kenara not edin. 7- Sahurda bol bol su için. 8- Unlu gıdalara sahur menülerinizde fazla yer vermeyin. 9- Reçellerden, hoşaflardan, baldan, pekmezden, salamuralardan, tuzlanmış gıdalardan mümkün oldukça uzak durun. 10- Sahurunuzu mümkünse en son zaman dilimine bırakın. Tok tutan 10 sahur seçeneği 1- Yumurta: Vazgeçilmez bir sahur seçeneği. Onu omlet olarak ya da menemen gibi sebzelerle zenginleştirerek tüketmek en doğrusu. 2- Peynir: Başlı başına bir sahur seçeneği olabilir. Onun yerine yoğurdu da tercih edebilirsiniz. 3- Etli dolmalar: Dolma hazırlarken pirinç yerine kepekli bulguru tercih etmenizi öneririz. 4- Posa zengini çorbalar: Özellikle kuru baklagil eklenmiş yoğurt çorbaları, yulaf kepeği ve mercimek eklenmiş sebze çorbaları ile nohutlu çorbalar akılcı sahur seçenekleri arasında. 5- Proteinli salatalar: Ton balığı, tavuk ve et parçalarıyla zenginleştirilmiş salatalara da sahurda yer verebilirsiniz. 6- Meyveli yoğurt: Şeftali ya da kayısı eklenmiş bir kâse yoğurt, mükemmel bir sahur seçeneği... 7- Yağlar: Zeytinyağı ve keten tohumu yağı, tokluk süresini uzatır. Bu nedenle sahur seçeneklerinize bu yağlardan ekleyebilirsiniz. Yağdan zengin olması nedeniyle avokado da iyi bir sahur seçeneği. 8- Baklagiller: Bol mercimekli salatalar, kıymalı mercimek, nohut, fasulye karışımları sahur için iyi seçimlerdir. 9- Ayran, kefir: Ayran mükemmel bir sahur içeceğidir. Ancak sahurda sadece ayrana değil, kefire de yer vermeyi düşünün. Bol salatalık eklenmiş güzel bir cacık da içecek yerine geçebilir. 10- Badem, fındık, fıstık: Her sahura iki adet ceviz, üç adet fındık, dört adet bademle başlamanızı tavsiye ederim. Hipertansiyonda durum ne zaman acil? Hipertansiyon yani kan basıncının kalıcı yüksekliği mühim bir sağlık sorunu. Özellikle kalp, beyin, böbrek ve gözlerde ciddi tahribatlar yapabiliyor. Sizden gelen soruların önemli bir kısmını belki de bu nedenle “hipertansiyon konusu” oluşturuyor. O yüzden sayfamızda bugün hipertansiyonla ilgili konulara geniş yer verdik. İsterseniz kan basıncındaki ani yükselmelerle başlayalım. Buyurun... Kan basıncımızdaki ani yükselmeler doğal olarak hepimizi telaşlandırır. Ama bilelim ki bu telaş hali çoğu zaman fazla abartılır. Özellikle 50 yaş altında tansiyondaki ufak tefek yüksel-melerin ciddi bir sorun yaratmayacağı unutulmamalıdır. Diğer taraftan tansiyonu aniden yükselenlerin sarımsak dövüp yuttuğunu, limon veya domates suyu içtiğini de biliyoruz. Bunlar tabii ki zararlı şeyler değil ama büyük bir fayda da beklememek lazımdır. Çoğu zaman biraz daha sakinleşip uzanıp dinlenmek bile tansiyonunuzun düşmesi için yeterlidir. Peki durum ne zaman önemli? Tansiyon yükselmelerini hangi koşullarda ciddiye almak lazım? Eğer tansiyon yüksekliğine yandaki “kısa bilgi” kutusunda yer alan 5 işaret de eşlik ediyorsa durum ciddi demektir, bu durumlarda acil tıbbi yardım istenmelidir. Hipertansiyon hastaları için 5 acil işaret ◊ Birdenbire ortaya çıkan nefes darlığı ◊ Aniden göğsünüzde beliren bir ağrı ◊ El ve ayaklarda kuvvet kaybı, karıncalanma ve uyuşma ◊ Bayılma, baygınlık, çok şiddetli bir baş ağrısı ◊ Burun kanaması İlaçların yan etkileri neler? Tansiyon ilaçlarının yan etkileri aslında uzunca bir yazının konusu olmalı. Bu yan etkilerin çoğunun da çok şükür nadiren ortaya çıkan durumlar olduğu unutulmamalı. En sık görülen 10 yan etki şunlar: ◊ Halsizlik, yorgunluk ◊ Potasyum kaybına bağlı uyuşma, yanma ve karıncalanma hissi ◊ Ayağa kalktığınızda başınızın dönmesi ◊ Sık sık idrara gitme ◊ İnatçı öksürük atakları ◊ Kan şekerinin yükselmesi ◊ Ürik asit değerinin yükselmesi ◊ Nabız yavaşlaması ◊ El ve ayaklarda soğukluk hissi ◊ Uyku problemleri Tansiyonu yükselenler için 7 mühim not Tansiyonla ilgili aklınızda tutmanız gereken bilgileri en öz, en kısa, derli toplu haliyle tekrar yazıyorum. Aşağıdaki bilgiler lütfen her zaman aklınızın bir köşesinde bulunsun. ◊ Sınırları öğrenin. Büyük tansiyon için üst sınır 13.5, küçük tansiyon için ise 8.5’tur. Değerler bu rakamların üstüne çıktığında damarlardaki kan basıncı da artar, bu da atardamarların duvarlarına zarar verir. Bu zarar ise size koroner kalp hastalığı, kalp krizi, felç, böbrek hastalıkları ve göz problemleri olarak geri dönebilir. ◊ Belirtilere güvenmeyin. Tansiyon yüksekliği çoğu zaman belirti vermez. Çarpıntı, göğüste sıkıntı hissi, baş dönmesi, kulak çınlaması gibi işaretler ya çok nadiren görülür ya da hiç görülmez. Zaten bu nedenle yüksek tansiyon problemine doktorlar “sinsi katil” derler. ◊ Sigara ve alkol riski artırır. Yaşam tarzınızı iyileştirmek ilk hedefiniz olsun. Sigara içiyorsanız bırakmalı, kilo sorununuz varsa zayıflamalı, alkol kullanıyorsanız ya bırakmalı ya da azaltmalısınız. Tuz tüketiminizi ve stres düzeyinizi de kontrol altına aldığınızda ilaca gerek kalmadan da yüksek tansiyon probleminizi çözebilirsiniz. ◊ Egzersiz iyi gelir. Düzenli egzersiz hipertansiyonu önler, bu önemli sağlık problemi zaten oluştuysa da kontrol altına almaya yardımcı olur. Çok değil, mesela her gün 30-40 dakika kadar yürümek kan basıncını yeniden normal değerlere indirmek için genelde yeterli olur. ◊ Gerekiyorsa ilaç da kullanın. Eğer yaşam tarzınızda yapacağınız değişiklikler hipertansiyon problemini çözemiyorsa, o zaman ilaca başlamanız gerektiğini unutmayın. ◊ İlaç aldığınız için dilediğinizi yapabileceğinizi düşünmeyin! Hiçbir zaman “İlacımı alıyorum, istediğim kadar tuz tüketebilir, alkol içebilirim” demeyin! ◊ İlacınızı düzenli kullanmak zorundasınız. İlacı bazı günler alıp bazı günler almamak olmaz. İlaç kullanması gereken bir hipertansiyon hastasının keyfi bir şekilde ilaç kullanması tehlikeli bir hatadır! En doğru ölçüm nasıl yapılır? ◊ Tansiyonunuzu ölçmeden önce en az 10 dakikadır oturuyor olmasınız. ◊ Tansiyonunuz yüksek çıktıysa ikinci bir ölçüm yapmadan önce iki dakika bekleyin ve manşonun havasının indiğinden emin olun. ◊ Eğer tuvalete gitme ihtiyacı içindeyken tansiyonunuzu ölçerseniz yüksek çıkar. ◊ Tansiyonunuzu ölçerken bulunduğunuz mekân ne çok sıcak ne de çok soğuk olmalı. ◊ Mümkünse ilki sağ koldan olmak üzere iki koldan da ölçüm yapın ve yüksek çıkan değeri esas alın. ◊ Tansiyonunuzu günün farklı saatlerinde ölçmeye çalışın. ◊ Tansiyon durağan bir şey değildir. Bu yüzden “Benim tansiyonum 12’ye 8” gibi bir cümle son derece mantıksızdır. Tansiyon koşunca da yükselir, hatta koşmayı düşündüğünüz anda bile kalbiniz kan pompalamaya başlar. ◊ Ölçüm yapmadan yarım saat önce çay ve kahve içmeyi bırakın. Kafein tansiyonun yükselmesine neden olur, bu da sizi yanıltabilir.
Hızlı yiyenlerin yavaş yiyenlerden daha çok yağlandıklarını gösteren bulgulara güçlü bir kanıt daha eklendi. İngiltere’de yapılan bir araştırmada yaklaşık 60 bin kişi incelendi ve yemeğini lokmaları iyice çiğneyerek yiyenlerin obeziteye yakalanma ihtimallerinin hızlı yiyenlere oranla %42 daha az olduğu belirlendi. Lokmaları uzun uzun çiğneyerek yeme süresini uzatmak tokluk hissinin beyne ulaşmasına kadar geçen yaklaşık yarım saatlik sürede daha kontrollü gıda tüketimi sağlıyor. Lokmaları iyice çiğnemenin hazmı da kolaylaştırdığı biliniyor. Tavsiyemiz şu: Prensip olarak her lokmayı en az on kez çiğneyin, tercihen de çiğneme sayısını yirminin üzerine çıkarmaya gayret edin.  DURMA, DÜŞME, ÜŞÜTME, ÜZÜLME… - Bizim “iyi yaşlanma” konusunda değişmez bazı tavsiyelerimiz var. Bunları bazen mottolar ile bazen de sözcüklerle özetlemeye çalışırız. Mesela egzersiz yapmanın önemini bildiğimiz için “DURMAYIN” deriz. Yaşlılarda düşmenin oluşturacağı ağır sorunlardan korktuğumuz için “DÜŞMEYİN” diye tavsiye ederiz. Basit bir gribin yaşlı bedenlerde bir zatürre depremine dönüşebileceğini bildiğimiz için de “ÜŞÜTMEYİN” uyarısında bulunuruz. Bugünden itibaren bu “DURMA, DÜŞME, ÜŞÜTME” üçlüsüne yeni bir sözcük daha ekliyoruz: ÜZÜLME! Muradımız şu:  Daha huzurlu bir yaşlılık yolculuğu için her şeyi kafanıza takmamanız gerekiyor. Peki tavsiyelerimizde neden hep egzersiz ilk sırayı alıyor? Neden bir değil, birden çok. İlk 10’da da şunlar var: Düzenli egzersiz, (Not: “Listede beslenme neden yok hocam?” diye soranlara yanıtım şu olacak: Yaş elliyi geçince can boğazdan gelmez, gider de ondan!) PROBİYOTİK DESTEKLER NEDEN ÇOK SATIYOR? - Son birkaç yılda eczane rafları probiyotik ürünlerle doldu. Sürpriz de değil. Biz probiyotik fakiri olmaya devam ettikçe üretici firmalar yeni probiyotik takviyesi üretecekler. Peki probiyotik eksikliği meselesi neden bu kadar önemli? İlk on neden şunlar olmalı: Probiyotikler, - Bizi kanserlerden koruyor - Bağışıklığımızı güçlendiriyor - Alerjik tepkilerimizi sınırlıyor - İltihabi yanıtlarımızı baskılıyor - Kolesterol ve şekerimizi dengelemeye yardım ediyor - Kilo kontrolümüzü kolaylaştırıyor - Gaz ve şişkinliğimizi azaltıyor, hazmı kolaylaştırıyor - İshale, kabızlığa engel oluyor - Midemizde helikobakter yuvalanmasını engelleyebiliyor - Genital ve idrar yolu iltihaplarına karşı bariyer oluşturuyor - Mantar enfeksiyonlarını engelliyor PSA’YI YÜKSELTEN KANSER DIŞI SEBEPLER DE VAR - Erkeklerin yıllık sağlık taramalarının vazgeçilmezlerinden biri de PSA testidir. Bu basit kan testinde PSA’sı yüksek çıkan her erkek ise anında “prostat kanseri mi oldum?” korkusuna kapılır. Haksız da sayılmazlar. PSA mühim bir işarettir. Ama yine de bilelim ki PSA prostatta kanserleşme olmadan da PSA’nız yükselebiliyor.  İşte bazı örnekler… - Basit prostat bezi büyümesi olarak bilinen süreçte de bazen PSA’mız yükselebiliyor. Prostatımız ne kadar fazla irileşmişse PSA’daki artış o kadar belirgin oluyor. - Prostat bezinin iltihaplanması (prostatit) veya apseleşmesi de PSA yükselmesine yol açabiliyor. ÊÊ Prostat bezinin basınç altında kalması da kanda PSA seviyelerini yükseltiyor. Örneğin uzun süreli at binmeler, bisiklet kullanmalar ya da parmakla yapılan prostat muayeneleri sonrasında da PSA seviyeleri yüksek bulunabiliyor. - Cinsel ilişkilerden sonra da PSA birkaç gün yüksek kalabiliyor. KELLİĞİN ÇARESİ BULUNDU MU? - Saç dökülmesinden yakınan erkeklere iyi bir haber var: Manchester Üniversitesi Dermatoloji Merkezi tarafından yürütülen yeni bir araştırmada kemik erimesinin tedavisi için geliştirilen bir molekülün (WAY316606) erkek tipi saç dökülmesinin de çaresi olabileceğini gösteren ciddi bulgulara ulaşıldı. İlaç etkisini kellikte etkili bir protein üzerinden gösteriyor. Araştırmacılar henüz yolun başında bulunulduğunu, detaylı klinik denemelere ihtiyaç duyulduğu da eklemeyi ihmal etmediler. HAYATIMIZI KİRLETEN 10 ŞEY BELLEĞİNİZ ZAYIFLIYORSA BUNLARI ARAŞTIRIN - Tiroit beziniz iyi çalışıyor mu? - Kan şekeriniz dengesiz mi? - Tansiyonunuz ayarsız mı? - B12, omega-3, D vitamini ve demiriniz yetersiz mi? - Kullandığınız ilaçlar bellek zararlısı olabilir mi? - Depresyonunuz var mı? - Nörolojik bir hastalık söz konusu mu? 10 MÜHİM BELLEK ÖNERİSİ - Uykunuza dikkat edin - Her gün yürüyün - Stresten uzak durun - Huzura odaklı olun - Antioksidan besinlere (renkli sebzeler) yüklenin - Kalabalıklaşın - Olumlu veya iyimser kalın - “Keşke”yi unutun - Alkolden uzak durun - Öğrenmeyi sürdürün DOĞUM GÜNÜ VESİLESİYLE 20 MADDEDE YENİ YAŞ ANAYASASI
Kendimize iyi bakarsak sağlıklı, mutlu ve huzurlu bir yaşlılık geçirebiliriz. Yaşı 50’yi geçen herkesin fazla oyalanmadan yeni bir etkinlik listesi oluşturmasında fayda var. Hayatımız uzuyor ve bu çok iyi bir haber. Tamam ama uzayan ömrümüzün gençlik dönemi değil, 60 yaş ve sonrası. Bunun bir anlamı da bizi daha uzun bir yaşlılığın beklediği... Diğer taraftan yaşlılıkla ilgili düşüncelerimiz de değişti. Yeni hayatın getirdikleri sayesinde yaşlılığın düşündüğümüz kadar zor bir süreç olmadığını fark ettik. Anladık ki “yaşlılık=hastalık” değil. Ayrıca yorgunluk, bitkinlik, uyku bozuklukları, ağrılar ve sızıların da yaşlılığın kaderi olmadığı kesin. Kısacası kendimize iyi bakar, eksiği gediği vaktinde yerine koyar, üzerimize düşen görevleri yaparsak sağlıklı, mutlu ve huzurlu bir yaşlılık geçirebiliriz. Peki yeterli mi? Bence değil. O süreci biraz daha renkli, keyifli, eğlenceli hale getirmek de lazım. Bunun yolu ise hayatımıza farklı anlamlar katabilecek yeni ve şaşırtıcı etkinlikler öğrenmekten geçiyor. Kısacası yaşı 50’yi geçen herkesin fazla oyalanmadan yeni bir etkinlik listesi oluşturmasında fayda var. Bu listede neler olması lazım diyorsanız eğer, aşağıdaki kutuya bir göz atmanızı öneriyorum. Orta yaş listenizde neler olmalı? 1- Yeni egzersiz veya aktiviteler (tenis, golf, yüzme, doğa gezileri) bulun. 2- Yeni bir dil (Osmanlıca, İtalyanca, Çince, Rusça) öğrenin. 3- Yeni “kültür” veya “lezzet” turlarına çıkın, gezin, dolaşın. 4- Yeni bir hobi (müzik veya resim dersleri, şiirler, kısa hikayeler üretmek) edinin. 5- Meditasyon, yoga, pilates veya benzeri farklı aktivitelere yönelin. 6- Yeni ve hoş bir takıntının (yemek pişirmek, marangozluk, bahçe bakımı) peşine düşün. 7- Yeni bir merakla (balık tutmak, çiçekçilik, boyacılık) yola çıkın. 8- Yeni bir eğlence türü (sinema, tiyatro, animasyonlar, konserler) keşfedin. 9- Yeni dostlar edinin. 10- Ruhsal yenilenme açılımları (umre seyahatleri, hac yolculukları, dualar, dini vecibelerde yoğunlaşma) yapmayı da sakın unutmayın. 11- Yeni oyun gruplarına (poker, briç ekipleri, tavla turnuvaları) katılın. 12- Eski arkadaşlarla buluşmaları (okul arkadaşları, eski mahalle dostları ile yeniden birlikte olup eski günleri anmalar) unutmayın. 13- Yaşadığınız şehri yeniden keşfetmeyi planlayın. 14- Çocuk ve gençlerle daha çok vakit geçirmeye çalışın. 15- Kütüphanenizdeki eski kitaplarınızı, gazete ve dergi koleksiyonlarını gözden geçirmek de iyi bir öneri olabilir. Gizli şekerin 10 işareti 1- Çok su içip sık idrara çıkmak 2- Çabuk ve sık acıkmak 3- Halsizlik/sabah yorgunluğu/güne mutsuz ve endişeli başlamak 4- Yemek sonraları bitkinlik, kafa karışıklığı, uyku hali hissetmek 5- Aşırı sinirlilik 6- Gece terlemeleri 7- Gündüz uyuklamaları 8- Acıkınca sinirli ve gergin olmak/hızlı ve çabuk yemek/neredeyse çiğnemeden yutmak 9- Tatlı krizleri/tatlı meyve yedikten sonra erken acıkmak veya kafa karışıklıkları/uyuklamalar/terleme nöbetleri yaşamak 10- Tatlı, unlu, nişastalı besinleri takiben yorgunluk hali Kuruyemiş seçerken şunlara dikkat edin Fındık, fıstık, ceviz ya da badem fark etmiyor, her biri tıka basa vitamin, mineral, faydalı yağ, protein, yani sağlık kaynıyor. Ama gelin biz onlardan daha çok faydalanmak için şu temel kuralları unutmayalım: ◊ Sert kabuklu yemişlerin hiçbirini işlemden geçirmeyin. Dışlarındaki ince kabuğunu bile soymayın. Doğal halleriyle yiyin. ◊ Mümkünse kabuklu halleriyle alıp yiyeceğiniz zaman kabuklarını kırıp yemeyi deneyin. Eğer paketlenmiş şekilde alıyorsanız uygun koşullarda paketlendiklerinden, saklanıp dağıtıldıklarından emin olun. ◊ Ezme veya toz formlarından, reçellerinden, macunlarından değil, doğal formlarından faydalanın. ◊ Her birinin 100 gramının ortalama 600 kalori civarında enerji sağlayacağını unutmayın. Sağlıklı bir yetişkinin bir günde tüketebileceği kuruyemiş miktarının 30 gramı geçmemesi öneriliyor, 10-30 gram aralığı güvenli bulunuyor. Fazlası kilo yapıyor. 3 basit tavsiye Her şeye limon sıkın Mümkün olan her şeye limon sıkın! Limon sadece güçlü bir C vitamini, flavonoid ve lezzet deposu değil, aynı zamanda etkili bir kilo koruyucusu. Bu etkiyi de zannedildiği gibi yağları eritmesine değil, eklendiği gıdaların glisemik yükünü azaltması ve kana karışma hızını yavaşlatmasına borçlu. Sarımsak ve sirkeye yer açın Sirkeyi ve sarımsağı da tıpkı limon gibi daha sık ve bol kullanın. Sirke ve sarımsak da limon gibi yiyeceklerin glisemik yükünü azaltıyor, kan şekerini aniden yükseltme ve insülin patlamalarına yol açma güçlerini baskılıyor. Bahar ve yaz meyvelerinden faydalanın Karpuzu, vişneyi, kirazı, karadutu, siyah eriği, kayısıyı, kavunu ilk sıralara yazın. Daha zamanı var ama inciri ve üzümü sakın abartmayın. Meyvelerin de ciddi birer doğal şeker (fruktoz) kaynağı olduklarını, özellikle insülin direnci bulunanlarda karaciğer ve göbekte yağlanmaya yol açtıklarını, kanda şeker ve yağ dengesini bozduklarını hatırlayın.  
Hipertiroidinin yani tiroit bezinin aşırı hormon ürettiği hallerin ne gibi belirtileri olduğunu az çok bilmemiz gerekiyor. O belirtiler neler mi? Buyurun... Haşimato hastalığı bir salgın hızı ile yaygınlaşıp hipotiroidi ile boğuşanların sayısı artınca tiroidin çok çalıştığı HİPERTİROİDİ sorununun pabucu dama atıldı. Oysa hipertiroidi de en az hipotiroidi kadar mühim. Ayrıca Haşimato da her zaman hipotiroidi ile seyretmiyor, bazen hipertiroidi ile de başlayabiliyor. İşte bu nedenle hipertiroidinin yani tiroid bezinin aşırı hormon ürettiği hallerin ne gibi belirtileri olduğunu da az çok bilmemiz gerekiyor. O belirtilerin en sık görülenlerini aşağıdaki kutuda özetlemeye çalıştım. Buyurun... Tiroit beziniz hızlanınca... ◊ Çok yemek yiyor ama kilo veriyorsunuz. İştahınızda bir artma var ama kilo alacağınız yerde aksine kilo veriyorsunuz. ◊ Kendinizi çok yorgun hissediyorsunuz. Hatta dinlenirken bile kaslarınız ağrıyor. Merdiven çıkarken kalça kaslarınızda ağrı hissediyorsunuz ve bir yerden bir yere giderken nefes nefese kalıyorsunuz. ◊ Uyku bozukluklarından şikayetçisiniz. Bir türlü uyuyamıyorsunuz, uyusanız bile sık sık uykunuz bölünüyor. Gün boyunca uykulu olmanız beklenirken aksine kendinizi devamlı fazla uyarılmış, 8-10 bardak kahve içmiş gibi hissediyorsunuz. Hipertiroidide bunun aksi de gözlenebilir, yani bir türlü uyanamazsınız ve devamlı uyumak istersiniz. ◊ Sıcağa tahammül edemiyorsunuz. Herkes kazakla otururken size ince bir bluz bile fazla geliyor. Menopozdaki sıcak basmasına benzemiyor, sıcaklık hissi sanki hiç geçmiyor gibi. Devamlı yanıyor, terliyor ve günde birkaç defa çamaşırlarınızı değiştirmek zorunda kalıyorsunuz. ◊ Ruh haliniz değişti. Gergin ve sinirlisiniz. Kolayca öfkeleniyorsunuz. Ya da bir süredir depresyondasınız. Özellikle 50-60 yaşlarını geçen kişilerde tiroit fazla çalıştığı zaman, apatetik tirotoksikoz denen çevreye ilgisizlik, kayıtsızlık, yaşamdan uzaklaşma gibi bir durum da ortaya çıkabilir. ◊ Çarpıntılardan yakınmaya başlıyorsunuz. Durup dururken kalbiniz hızlanıyor, kalp ritminiz bile bozulabiliyor. ◊ Cinsel güç kaybı, adet düzensizlikleri, izah edilemeyen ishaller, el titremeleri de hipertiroidinin işaretleri olabiliyor Anti kanser 8 tavsiye ◊ Kanser hücreleri çok hızlı çoğaldıkları için en hızlı enerji kaynağı olan şekerle beslenirler. Yani, şeker hem kansere yakalanmayı kolaylaştırıyor hem de kanserle mücadeleyi zorlaştırıyor. Aşırı şeker tüketimi, özellikle insülin direnci olanlarda, direnci tetikleyerek çeşitli kanserlere yol açabiliyor. İnsülin direnciyle ilişkilendirilen kanserlerin başında meme, kolon ve karaciğer kanserleri geliyor. ◊ Salamura yiyeceklerin sindirim sistemi, özellikle de mide ve yemek borusu kanserlerine yakalanma riskini artırdığı biliniyor. ◊ Nemli bir ortamda saklanmış kırmızı pul biber, yer fıstığı, diğer küflenmiş kuruyemişler ve tahıllarda karşımıza çıkan aflatoksin ciddi bir kanser tetikleyicisidir. Bu toksinin sindirim sistemi ve karaciğer kanseriyle ilişkili olduğunu gösteren çalışmalar mevcut. ◊ Sosis, salam gibi et ürünlerindeki nitrit ve nitratların kalın bağırsak ve mide kanseriyle ilişkili olabileceği düşünülüyor. ◊ Çok sıcak yiyecek ve içeceklerin de sindirim sistemi açısından risk oluşturduğu artık kesinleşti. Yemeklerinizi ve içeceklerinizi ılık tüketmeye özen gösterin. ◊ Barbeküde pişen etlerin ve benzer şekilde karamelize olmuş ya da yanmış yiyeceklerin de kanserojen olduğunu unutmayın. ◊ Hazır yiyeceklerde bulunan trans yağ asitlerinin de kanser açısından önemli bir risk faktörü olduğunu lütfen aklınızdan çıkarmayın. ◊ Yiyeceklere bulaşan kimyasal maddeler de tehlikeli olabiliyor. Bu nedenle özellikle meyve ve sebzeleri iyice yıkamadan asla yemeyin. Anti kanser bir kokteyl Büyük kaybımız mükemmel ve mütevazı bilim insanı rahmetli Prof. Ahmet Aydın hocanın bu mükemmel karışımını herkese ama öncelikle de “kansere karşı bağışıklığımı nasıl güçlendirebilirim?” diyenlere tavsiye ediyorum... “Bir tatlı kaşığı toz zerdeçalı bir çay kaşığı toz zencefil, bir çay kaşığı taze çekilmiş üzüm çekirdeği, bir çay kaşığı taze çekilmiş ısırgan tohumu, bir çorba kaşığı taze çekilmiş keten tohumu, iki diş ezilmiş sarımsak, bir kase kefir ya da ev yoğurdunun içine ekleyin. Sonra üstüne bir tatlı kaşığı sızma zeytinyağı, biraz kekik, kuru nane ve kırmızı pul biber ekleyin. Bu baharatların miktarını damak tadınıza göre ayarlayabilirsiniz. Soğuk olduğu zaman daha da lezzetli olan tarif hem çok besleyicidir hem de antioksidan güç verir. Dilerseniz doğranmış salatalığın üzerine koyup bir nevi cacık da yaratabilirsiniz.” Haşimato hastasıysanız... ◊ Hastalık teşhis edildikten sonra iyot, tuz ya da tuz ihtiva eden herhangi bir ilaç kullanmamalısınız. ◊ Hormon desteği alsanız bile en az yılda bir kez tıbbi değerlendirmeden geçmelisiniz. ◊ Tiroit hormonu yanında selenyum desteğinden faydalanmanız hastalığı kontrol altına almaya yardımcı olabilir. ◊ İlacınızı aç karnına alın (tiroit hormonları aç karnına alındıklarında daha iyi emiliyorlar). Eğer midenize zarar verirse tok karnına da kullanabilirsiniz ama dozun mutlaka buna göre ayarlanması gerektiğini aklınızda bulundurun. ◊ Tiroit haplarınızı demir ve kalsiyum içeren hapları ile aynı anda almayın. Ayrıca aç karnına kullanılan mide haplarını da bir başka öğünde almaya çalışın. ◊ Gebe kalırsanız bunu doktorunuzla görüşün. Gebelik süresince ve doğum sonrasında doktorunuzun daha dikkatli bir kontrol planı oluşturması gerekir. ◊ Haşimato hastalarının depresyon, diğer bağışıklık sistemi hastalıkları ve kronik yorgunluk sendromuna daha sık yakalandıklarını unutmayın. Kramp yapan ilaçlar Kimi zaman kas krampları, kullandığınız ilaçlardan da kaynaklanabilir. Kramplara neden olan ilaçlardan bazıları: ◊ Kolesterol ilaçları ◊ Nifedipin içeren tansiyon ilaçları ◊ Kemik erimesi tedavisinde kullanılan bazı ilaçlar ◊ Furosemid ya da thiazid içeren idrar söktürücüler ◊ Parkinson hastalığında kullanılan ilaçların bazıları ◊ Sinameki içeren laksatif ilaçlar ◊ Solunum tedavisinde kullanılan ve içlerinde albuterol maddesi bulunan bazı ilaçlar ◊ Bronş genişleticiler ◊ Kemoterapi ilaçları
Bir değil, birkaç yaşımız var. Birincisi nüfus kâğıdımızda yazan kronolojik yaş. İkincisi bedensel gücümüzü, yani biyolojik potansiyelimizi gösteren biyolojik yaş. Bir de psikolojik yaş meselesi var ki o apayrı bir konu. Ona daha çok sizin kendinizi nasıl hissettiğiniz karar veriyor. Peki gerçek yaşınız bunlardan hangisi? Bence üçünün kesiştiği ve barıştığı bir noktada olmalı. “Peki nasıl hesaplanıyor?” sorusunun yanıtını ise aşağıdaki testin sonuçları belirliyor. Buyurun.... BİR TEST Kaç yaşındasınız? 1 - Günde 5-8 bardak su, meyve suyu, bitki çayı içiyor musunuz? 2 - Gece 22.30’dan önce uykuya geçip verimli uyuyor musunuz? 3 - Günlük egzersiz yapıyor musunuz? (Dans, koşma, yürüme vb.) 4 - Sınırsız yemek yeme alışkanlığınızı önleyebildiniz mi? 5 - Duygularınızı özgürce dışa vurabiliyor musunuz? 6 - Stresle mücadeleniz yeterince hızlı mı? 7 - Kendinizi değerli bulup kendinize iyi bakıyor musunuz? 8 - Diyetiniz dengeli mi? (Balık, sebze, meyve, tahıl vb.) 9 - Hayvansal yağlar yerine zeytinyağını tercih ediyor musunuz? 10 - Vejetaryen diyet yapıyor ya da haftada 1-5 kez kırmızı et yerine balık yiyor musunuz? 11 - Antioksidan katkılar kullanıyor musunuz? 12 - Solunum egzersiz teknikleri kullanıyor musunuz? 13 - Kendinizi beğendiğinizi ifade etmekten korkuyor musunuz? 14 - Kendinize gülebiliyor musunuz? 15 - Olumlu düşünüyor musunuz? 16 - Düzenli diyet ile detoks kürleri uyguluyor musunuz? 17 - Sağlıklı sosyal ilişkileriniz var mı? 18 - İşinizden keyip alıp yaratıcı faaliyetler gösteriyor musunuz? 19 - 80 yaşın üzerinde sağlıklı yaşayan aile bireyleri var mı? 20 - Huzurlu musunuz? Cevaplarınızın puanları Asla: 0 Ender: 1 Seyrek: 2 Sık: 3 Alışkanlık: 4 Değerlendirme: Biyolojik yaşınız için puanları toplayın 0-10: Kronolojik yaşınıza 10 yıl ekleyin. 11-20: Kronolojik yaşınıza 5 yıl ekleyin. 21-40: Kronolojik yaşınız = biyolojik yaşınız. 41-60: Kronolojik yaşınızdan 5 yıl çıkarın. 61-80: Kronolojik yaşınızdan 10 yıl çıkarın. (*) Bu test biyolojik yaşınızı belirlemeniz için geliştirilmiştir. Orijinali Dr. Michael Roisen’a aittir. Kronolojik yaş nüfus cüzdanınızdaki doğum tarihinize göre belirlenen resmi yaşınızdır. Gerçek beden yaşınız ise biyolojik yaştır. ÖNEMLİ Nasıl yaşıyorsunuz?   Ölümlerin yaklaşık yüzde 70-75’i damar hastalıkları, yüzde 25’i de kanserler nedeniyle gerçekleşiyor. Araştırmalar ise sadece hayat tarzımızda yapacağımız bazı değişikliklerle bile kalp veya beyin damar hastalıkları ile kanserleri yüzde 70-80 oranında önleyebileceğimizi gösteriyor. Uzmanlar bu değişiklikleri ne kadar erken yaparsak sonuç alma ihtimalimizin o kadar yüksek olduğunu söylüyor. Yapacağımız değişimlerin çoğunu siz zaten biliyorsunuz: Yemenize içmenize dikkat edecek, kilo kontrolünüze önem vereceksiniz. Aktif bir hayat sürüp, uykunuzdan taviz vermeyeceksiniz. Mümkün olduğu kadar az sinirlenip üzülecek, olayları iyimser bir bakışla izleyip yöneteceksiniz. Temiz bir çevrede yaşamaya çalışacak, yıllık sağlık kontrollerinizi ihmal etmeyeceksiniz. Doktorlarınızın dediklerine dikkatle uyacaksınız. Ve tabii ki inanç zenginliğinizi koruyup geliştirecek ve tevekkül etmeyi bileceksiniz. Özeti şu: Hayatınız sizin elinizde. Yaşlanmak bir kader ama iyi yaşlanmak da sizin vereceğiniz kararlarla birebir ilişkili. BİR NOT Uzun ömürlülerin 10 ortak özelliği   * Bol sebze, bakliyat, kararında meyve ve hayvansal besin tüketiyorlar. * İşlenmiş besinleri asla kullanmıyor, fast-food yiyecekler yemiyorlar. * Protein ihtiyaçlarını sadece hayvansal kaynaklardan değil bitkisel besinlerden de (bakliyat, kuruyemişler) temin ediyor, düzenli balık tüketip kırmızı eti yağsız ve seyrek yiyorlar. * Kişilik yapılarında aceleye, telaşa ve hıza pek yer vermiyorlar. Stres düzeyi az, eğlenceli, mizah yükü fazla keyifli bir hayat sürüyor, sosyal örgütlenmelerinde sevgi ve saygıya, aile, akrabalık ve hemşerilik ilişkilerinde dostluk ve arkadaşlığa çok önem veriyorlar. * Emeklilik kavramını bilmiyor, yaşlılıklarında bile bir şeyler yapıp, üretiyorlar. * Yaşlandıkça daha az beslenip, daha düşük kalorili, daha hafif bir beslenme tarzına dönüyorlar. * Hareketli, aktif bir hayat sürüyorlar. * İnancın ve maneviyatın gücüne güveniyor, mutlak bir itaat duygusu taşıyor, tam bir huzur ortamı içinde yaşıyorlar. * Olanla yetinmeyi, bardağı mümkün olduğu kadar dolu tarafından görebilmeyi, sadece temiz bir çevre değil temiz bir iç dünya geliştirebilmeyi, düşmanlık, kin, nefret, kıskançlık, endişe gibi duygulara pek yer vermemeyi iyi biliyorlar. * Sağlıklı bir kilo aralığında kalmayı başarabiliyorlar.   OKUR SORUSU Zeytinyağı zayıflatır mı?   Sadece zeytinyağı değil, hiçbir yağ zayıflatmaz. Bitkisel ve hayvansal yağların her birinin bir gramı 9 kalori enerji içerir. Eğer ihtiyaçtan fazla yenirse zeytinyağı, ayçiçeği yağı veya tereyağı fark etmiyor, her yağ size kilo aldırır. Bununla beraber zeytinyağının diğer yağlardan daha sağlıklı olduğunu da unutmamak, hakkını vermek gerekiyor. Eğer zeytin bitkisiyle zayıflamayı düşünüyorsanız belki yapraklarından üretilmiş çaydan faydalanmayı düşünebilirsiniz. Zeytinin yaprağında bulunan bazı maddelerin kilo vermeyi desteklediğini gösteren işaretler var. NOT ALIN Daha güçlü bir hafıza için 10 uyarı   * Unutkanlıkla dalgınlık ayrı şeylerdir, karıştırmayın. * Yabancı dilde yeni kelimeler, yeni markalar, yeni telefon numaraları, yeni adresler ezberleyin. Şiirleri, atasözlerini aklınızda tutmaya gayret edin. * Zihninizde hatırlamak istediğiniz cisimlerin, kişilerin, yer ya da sayıların resmini yapın. * Konsantre olmak istediğinizde dikkatinizi dağıtacak gürültüleri ortadan kaldırın. * Bir konuşma sırasında aklınızda tutmak istediğiniz bilgiyi birkaç defa daha tekrar edin. * Liste yapın ve hatırlamak istediğiniz şeyleri yazın, sık sık bu listeler ve notlara bakın. * Belirli bir ölçüde unutmanın normal de olduğunu kabul edin, gençken de birçok şey unutulabiliyor. * İşitmenizi kontrol ettirin, belki de yeterince iyi duymadığınız için hatırlayamıyorsunuz. * Tiroit bezi hastalığı, östrojen hormonu azalması, bunaltı, stres, yorgunluk, depresyon, bazı ilaçlar (uyku verici ilaçlar, antidepresanlar, lityum, antihistaminikler, sibutramin ve amfetamin içeren zayıflama ilaçları) ve yoğun alkol kullanımı unutkanlığa yol açabilir; bunları da dikkate alın. * Hatırlama yeteneğinizde belirgin bir düşüş olduğunu hissediyorsanız doktorunuzla görüşün. HATIRLATMA İyimser olun ve hep öyle kalın İyi yaşamak istiyorsanız iyimser biri olmaya ve hep öyle kalmaya da dikkat etmeli, iyimser olmanın her şeye iyi geldiğini, her şeyi iyileştirdiğini bilmelisiniz. İyimserliğin dış görünüşünüzü bile etkileyeceğinden, sizi daha mutlu ve güzel göstereceğinden şüphe etmemelisiniz. İyimser olanların kalp-damar sağlıklarının, cinsel yaşamlarının daha sağlıklı olduğunu gösteren pek çok çalışma var. Kısacası “iyimserlik iyidir” kuralından asla vazgeçmeyin.
Sebze ve meyvelerin kendilerinde ürettikleri bazı doğal güçler bizim bedenimizde de aynı işlevleri üstlenebiliyorlar. Kimi kanser kalkanı, kimi mantar engelleyici, kimi güneş koruyucusu olan bu doğal mucizeleri bedenimize ne kadar çok kazandırırsak sağlığımız da o ölçüde güçleniyor. Doğal hayatta çok sayıda tehdit ve tehlike var. Sebze ve meyveler, mikropların, mantarların, kanser yapıcı toksik bazı unsurların saldırıları ile karşı karşıyalar. Neticede onların da mikropları yok etmek için antibiyotiklere, kanserden korunmak için antioksidanlara, mantarları engellemek için antimantar maddelere ihtiyaçları var. Ne var ki onların gelip alışveriş yapabilecekleri eczaneleri yok. Kendi ilaçlarını kendileri üretmek zorundalar. Sebze ve meyvelerin bedenlerinde ürettikleri bazı doğal güçler ise bizim bedenimizde de aynı işlevleri üstlenebiliyorlar. Kimi kanser kalkanı (sülforafan), kimi mantar engelleyici (kapsaisin), kimi güneş koruyucusu (likopen) olan bu doğal mucizeleri bedenimize ne kadar çok kazandırırsak sağlığımız da o ölçüde güçleniyor. Aşağıdaki kutuda bu doğal mucizelerin ilk 10’unu ve bulunabilecekleri besinleri özetlemeye çalıştık. Lütfen dikkatle okuyun, hatta mümkünse fırsat buldukça bakmak için kesip bir kenarda saklayın. Yeşil eczanenin 10 doğal mucizesi ◊ Sülforafan: Bilinen en güçlü, doğal kanser koruyucu maddelerden biri olan sülforafanı lahana, karalahana, karnabahar ve turpta bol miktarda bulabilirsiniz. ◊ Antosiyaninler: Siyah, mor ya da koyu kırmızı sebze ve meyveler en zengin kaynaklar. Son derece güçlü bir antioksidan, kanserden ve damar sertliğinden korumada oldukça faydalı bulunan bu maddenin yaban mersini, kiraz, vişne ve üzümde bol bulunduğu aklınızda olsun. Karadut ve böğürtlen de çok güçlü birer antosiyanin kaynağıdır. ◊ Kuersetin: Bu antioksidan madde, özellikle kanserden korunma ve virüs enfeksiyonlarını önlemede etkili. En zengin olduğu besinlerin başında kırmızı soğan ve elma geliyor. Bu nedenle her gün bir soğan ve bir elma yemek son derece mantıklı. ◊ Likopen: Kırmızı mucize olarak bilinen bu doğal antioksidan, kanserden damar sertliğine kadar pek çok soruna çare olarak gösteriliyor. Cilt yaşlanmasını geciktirdiği de doğru. En çok bulunduğu besinlerin başında domates ve domates ürünleri (salça, domates suyu) geliyor. Diyetinize bol bol pişmiş domates ekleyin. Kayısı, karpuz ve pembe greyfurtta da likopen bulunuyor. ◊ Beta karoten: Beta karoten, A vitamininin öncü maddesi ve çok güçlü bir antioksidandır. Sarı, turuncu meyve ve sebzelerin çoğunda bulunuyor. Havuç ve kayısı ise en zengin kaynaklar. ◊ Kateşinler: Üzerinde en çok çalışılan antioksidan gruplarından biri. Çok sayıda kateşin var ve hepsi faydalı, hepsi değerli. En zengin kaynakları ise çay ve böğürtlengiller. Yeşil çayda siyah çaydan biraz daha fazla bulunuyor. ◊ Elajik asit: Yıldızı son yıllarda parlayan güçlü bir antioksidan. Üzüm, kiraz ve çilekte bulunuyor ama en zengin olduğu yiyeceklerin başında nar var. Her gün dörtte bir su bardağı kadar nar suyu ihtiyacı karşılıyor. ◊ Resveratrol: Üzüm ve şaraptaki siyah mucize olarak ünlenen bu değerli antioksidanın üzüm asmasının yaprağında, pekmez ve üzüm suyunda da bulunduğu aklınızda olsun. Üzüm yemek, üzüm suyu içmek ve pekmez yemek bu nedenle akılcı. ◊ Pektin: Kıymeti son yıllarda anlaşılan bir madde çok güçlü bir kolesterol azaltıcı olarak tanımlanıyor. Elma ve greyfurt en çok bulunduğu yiyecekler. ◊ Kapsaisin: Son yıllarda önemi daha da anlaşılan kapsaisinin metabolizmayı hızlandırdığı, kolesterol seviyesini az da olsa azalttığı, iltihabi süreçleri baskıladığı kanıtlandı. Kırmızıbibere acısını veren madde de aynı kimyasal. Kırmızı acı biber bu nedenle tavsiye ediliyor. Demir depolarına (ferritin) ne zaman baktırmalı? ◊ Tırnaklarınız düzleşip çukurlaşıyor, kolay kırılıyorsa ◊ Saçlarınız cansız ve mat görünüyor. Kırılıp, dökülüyorsa ◊ Dilinizin üstündeki pütürler yok olmuş ve hassaslaşmışsa ◊ Ağzınızın köşelerinde çatlaklar varsa ◊ Kendinizi yorgun ve halsiz hissediyorsanız ◊ Unutkan ve dalgınsanız ◊ Depresyona eğilimliyseniz ◊ Çarpıntı, nefes darlığı gibi şikâyetleriniz varsa ◊ Cildiniz soluk ve kuruysa... İyi kolesterol ne olmalı? Damarlarda biriken kolesterol birikimlerini toplayıp yeniden karaciğere taşımakla görevli olan HDL kolesterol, İYİ KOLESTEROL olarak da bilinir. HDL damarları temizler. Plak oluşumunu engeller. HDL kolesterolün yüksekliği değil, düşüklüğü, yani azlığı problemdir. Eğer HDL kolesterolünüz 50 mg’ın üzerindeyse içiniz rahat olsun. 35 mg ve altındaki değerlerin ise riskli olduğunu unutmayın. 35-45 mg arasındaki değerleri de sınır değerler sayın. HDL kolesterolü azaltmak da, artırmak da pek kolay değildir. Sigara içenlerde, kilo alanlarda, trigliserit yüksekliği olanlarda, hareketsiz bir hayat tarzı sürenlerde iyi kolesterol seviyeleri azdır. Bununla birlikte bunların hiçbirisi genetik faktörler söz konusu olmadıkça tek başına iyi kolesterolünüzü 35 mg’ın altına indiremez. HDL’nizi artırmak istiyorsanız sağlıklı bir kiloya inmeli, sigarayı bırakmalı, egzersiz çalışmalarınızı yoğunlaştırmalısınız. B grubu vitaminlerden Niasin’in az miktarda da olsa HDL kolesterolü artırabileceği bilinmektedir. Bu önlemlerle de HDL kolesterolünüzde en fazla 10-15 mg’lık bir artışı başarabileceğinizi hatırlatalım. Omega-3’ün 10 marifeti Neden daha çok omega-3 kazanalım? sorusuna yanıt arıyorsanız buyurun... ◊ Belleği daha güçlü tutmak için ◊ Kalp aritmilerini önlemek için ◊ Daha güçlü bir bağışıklık sistemi için ◊ Kanın akışkanlığını artırarak pıhtılaşmasını ve dolayısıyla kalp krizi, inme ve felç riskini azaltmak için ◊ İyi kolesterolü artırmak, trigliseridi düşürmek için ◊ Kanserli hücrelerin üreme potansiyelini azaltarak kansere karşı korunma için ◊ Yaşlanmaya bağlı görme bozukluklarını geciktirmek için ◊ Sağlıklı saçlar ve parlak bir cilt için. ◊ Yaşlanmanın en önemli nedeni olan mikropsuz iltihapları (inflamasyonu) önlemek, en azından geciktirmek için ◊ Daha geç yaşlanmak, daha uzun ve sağlıklı bir ömür sürmek için...
Kalp ve beyin için nelerin yararlı olduğu konusundaki bir araştırma, 70 yaştan sonra yapılan düzenli yürüyüşlerin zihni daha keskin tuttuğunu ve Alzheimer’ı veya damarsal kökenli bunama riskini önlemede yardımcı olabileceğini gösterdi. Şu bilgi kesin: Düzenli fiziksel aktivite zihinsel çöküşü önleyebilmektedir. Yapılan bu araştırmadaki bulgular ise bize fiziksel aktivitelerin ağır olmasının şart olmadığını, düzenli yürüyüşün de yeterli olabileceğini gösteriyor. Yaşları 71-93 arasında değişen 2 bin 257 erkek üzerinde yapılan bir çalışmada, günde 250 metreden daha az yürüyen grupta, günde 500 metre veya daha fazla yürüyenlere oranla Alzheimer veya başka bir demans türünün gelişme riski iki kat fazla bulunmuştur. Yaşları 70-81 arasında değişen 16 bin 466 hemşire üzerinde yapılan bir çalışma ise, haftada 1.5 saat yürüyen kadınların daha az aktif olanlara göre zihinsel testlerde daha olumlu sonuçlar elde ettiğini göstermektedir. Çalışma sonuçları, zihinsel çöküşü azaltmak isteyen yaşlı insanlar için güzel bir haber veriyor: “Bol bol yürüyüş yapın”! Daha hızlı değil, daha uzun mesafeleri yürümeye çalışın. Muz mu kivi mi? Diyelim ki önünüzde iki seçenek var. Muz ya da kivi yiyeceksiniz ve ikisinin de kalorisi aynı; 100 kalori civarında. Fakat muzun glisemik indeksi kivinin üç katı. Bu da, muzun size üç kat daha kilo aldırma potansiyeli olduğu anlamına gelir. Çünkü muz çok hızlı kana karışarak insülini çok çabuk tahrik eder. Yediğiniz muz hemen yağa dönüşür, üstelik kısa bir süre sonra yeniden acıkırsınız. Mesela elma çok iyi bir meyvedir, çünkü hem glisemik indeksi düşüktür hem de çok fazla posa içerdiğinden kana çok yavaş karışır. Sarımsak, limon, sirke ◊ Mümkün olan her şeye limon sıkın. Limon, bir gıdanın glisemik yükünü azaltır ve kana karışma hızını yavaşlatır. ◊ Sirkeyi daha çok kullanmaya çalışın. Aynı limon gibi, sirke de besinlerin glisemik yükünü azaltma özelliğine sahiptir. ◊ Sarımsağın birçok faydası olduğu bilinir. Ama birçok insan bu mucize besinin, beraber yendiği her şeyin glisemik indeksini azaltma gücünü bilmiyor. Kortizonu uzun süre kullanacaksanız Kortizonun ciddi bazı yan etkileri var. Bunları azaltmanın yolu bu grup ilaçları olabildiğince düşük dozlarla kullanarak sorunları çözmek. Kortizon kullanımında yan etkileri azaltmanın başka püf noktaları da var. Onlardan bazıları da şunlar: ◊ Kortizon tabletlerini sabahın erken saatlerinde alın. ◊ Her gün birkaç doz almak yerine sabah tek doz almayı, hatta gün aşırı olmak üzere iki dozu birlikte almayı düşünün ve doktorunuzla konuşun. ◊ Sorunu kontrol altına alabilen en düşük dozu kullanmaya çalışın. ◊ Tedavi süresince proteinden ve potasyumdan zengin, tuzu sınırlanmış bir beslenme planı uygulamaya gayret edin. Karbonhidrat konusunda iyice cimri davranın. Neden yumurta? Yumurta beslenme pratiğinde çok önemli bir gıda. Mükemmel bir içeriği var. Yapısındaki besinsel unsurlar da son derece değerli. Protein gücü üzerinde ise özellikle durmak lazım. Bir yumurtada 6 gramdan fazla protein var. Üstelik içerdiği proteinler dokuz elzem aminoasidin tamamını bulunduruyor. Ayrıca en değerli “kolin” kaynaklarımızdan birisi de yine yumurta. Kolin yumurtanın sarısında bulunuyor ve günlük kolin ihtiyacımızın üçte birini sadece bir yumurtanın sarısı bile karşılayabiliyor. Kolin beyin sağlığı ve iltihabi süreçlerin baskılanması söz konusu olduğunda önemli bir madde. Yumurta eğer bahçelerde, tarlalarda, meralarda beslenen, yani yapay yemlerle değil de doğal ortamda, doğal besinlerle beslenen tavuktan elde edildiyse bol miktarda omega-3 de içeriyor. Yumurta, göz sağlığı bakımından da çok önemli bir besin. Yumurtanın sarısı gözler için çok mühim olan lütein ve zeaksantin yönünden mükemmel bir kaynak. Bu iki madde yaşa bağlı sarı nokta hastalığı ve kataraktı engelleyebilen karetenoidler. Ayrıca kilo vermek isteyenler için de yumurta etkili bir gıda. Tokluk hissi sağlaması önemli bir nokta ama yanı zamanda kalorisi de bir hayli düşük. Bir yumurta ortalama 100-130 kalori civarında enerji veriyor. Kısacası yumurta yemek için birden çok nedenimiz var ve yumurtaya olan düşkünlüğümüz sadece lezzetli bir gıda olmasıyla sınırlı değil. Bahar alerjilerine dikkat edin Alerjinin her türlüsü can sıkar. Bu tür sağlık sorunları da en çok bahar aylarında zirve yapar! Özellikle polen alerjisi olanlarda üst solunum yolları ve akciğer sorunlarının baharla birlikte alevlenmesi bundandır. Bahar alerjileri genelde aksırık, öksürük, boğaz yanması, geniz ve burun akıntısı, nefes darlığı gibi belirtilerle ortaya çıkar. Bazen de “Saman nezlesi” denilen alerjik rinitten “alerjik astıma” kadar çok çeşitli sağlık sorunları ile de başa çıkmak gerekebilir. Seyrek olarak gözlerde kızarıklık, yanma, sulanma, akıntı gibi belirtilerle “göz nezlesi” yani “alerjik konjonktivit” hali oluşur. Cildi ilgilendiren en önemli alerjik sorun ise dayanılmaz kaşıntı, kızarıklık, yanma ve batma hissiyle rahatsızlık veren “akut ürtiker” ataklarıdır. Eğer alerji yönünden sorunlarınız olduğunu düşünüyorsanız derdinizi bağışıklık destekleri kullanarak çözmeye çalışmayı bir yana bırakıp bir alerji uzmanından yardım alın. Alerjiniz ile ilişkili sorunlar muayeneniz, tıbbi öykünüz, yapılacak bazı özel testler (cilt testleri, kan analizleri, solunum testleri) ile ortaya konacaktır.
KİLO sorununu sadece glüten zengini besinlere, yani tahıllara bağlamak sadece insafsızlık değil, saçmalıktır. Glüten zengini tahılların aynı zamanda nişasta zengini, yani kalori bombası olduklarını hepimiz zaten biliyoruz. Bu nedenle de içinde buğday, çavdar, yulaf ya da arpa içermeyen, yani un ve diğer tahıl ürünleri bulundurmayan bir beslenme modelini ısrarla uyguladığımızda, yani ekmek, bulgur ve makarnadan vazgeçtiğimizde yaptığımız ciddi kalori tasarrufu nedeniyle doğal olarak birkaç kiloyu süratle kaybediyoruz. Ama bu kaybın nedeni tahılların içindeki glüten değil, nişasta. Peki glütenin hiç mi günahı yok? Glüten masum bir besin unsuru mu? Yanıtı yandaki kutuda... GLÜTEN NE YAPIYOR? Glüten tahıllarda bol bulunan, hazmı son derece güç, problemli bir protein. Ayrıca bazı duyarlı kişilerde gaz, şişkinlik, hazımsızlık, ishal veya kabızlık, yorgunluk, eklem, kas ağrıları gibi atipik sorunlara yol açtığı da anlaşılıyor. Diğer taraftan glütene alerjisi olan çölyak hastalarında ağır ishallere yol açtığı da kesin. Ama son yıllarda koparılan “glütensiz beslenme” fırtınasının biraz da besin duyarlılığı analizi yapan laboratuvarların ve glütensiz ürünleri pazarlayan firmaların oluşturduğu bir algı oyunu olduğu da kesin. Özeti şudur: Son yıllarda eskisinden daha fazla tahıl tüketiyoruz. Tükettiğimiz tahıllarda da eski tahıllara oranla -genetikleriyle oynandığı için- çok fazla glüten var. Bu glüten zengini tahıllardan üretilen endüstriyel beyaz ekmekler (yani fırın ekmekleri) ekşi maya ile hazırlanmadıklarından içlerindeki glüten parçalanmıyor. Neticede bağırsaklarımız aşırı glüten yüküyle karşı karşıya kalıyor, glüten fazlalığı bir sağlık sorunu haline gelebiliyor. Glüten zengini tahıllardan uzak durmakta yarar var. Ciddi bir glüten intoleransı veya çölyak hastalığı söz konusu değilse “sıfır glütenli beslenme”de ısrar etmenin de bir anlamı yok. PATATES KIZARTMASINDAN UZAK DURUN Haklısınız, patates kızartması, hele sıcak sıcak servis edilecek olursa lezzetine dayanılmaz bir besin. Ne var ki sağlıksız olduğu da tartışılmaz. Nedeni şu: Besinlerin yüksek ısılarda yağda kızartılarak pişirilmeleri doğal yapılarını bozuyor. Patates kızartmasında da aynı sorun var. Sorun bilhassa fastfood zincirlerinde satılan patateslerde çok daha ciddi boyutlara varıyor. Çünkü bu zincirlerde patates kızartmaları en az on kez kullanılmış, yapısı bozuk yağlarda pişiriliyor. Üstelik çoğu zaman o kararmış yapısı bozuk yağların rengini açmak için içlerine magnezyumlu ağartıcılar bile eklenebiliyor. Kısacası bu patates kızartması meselesine hepimizin biraz daha odaklanması lazım. Çünkü sorun sadece kilo problemi ile sınırlı değil. Araştırmalar çok fazla kızartılmış yağ kullanan kadınlarda meme kanserinin, erkeklerde ise prostat kanserinin beklenenden daha fazla olduğunu, bu yağların gastriti, reflüyü azdırdığını, felç ve kalp krizi riskini yükselttiğini de gösteriyor. KIZARTMADAN VAZGEÇEMEM DİYORSANIZ İster patates, ister biber, patlıcan kızartın... Kızartmaların her türlüsü zararlı. Ama “Hocam ben sarımsaklı yoğurtlu sebze kızartmalarından asla vazgeçmem” diyorsanız gelin hiç olmazsa şu tavsiyelere kulak verin. - Mümkün olduğu kadar seyrek tüketin. - Kızartma yağını en fazla iki kez kullanın. - Kızartacağınız besinleri mümkün olduğu kadar küçük doğrayın. Bu önlem daha çabuk pişmelerini ve içlerine daha az yağ çekmelerini sağlayacaktır. - Kızartma malzemelerini yağ iyice kızdıktan sonra ekleyin. Bu, kızarttığınız malzemenin dış bölümünün süratle sertleşmesine ve daha az yağ emmesine neden olacaktır. - Kızartma kaplarının temizliği de önemli bir ayrıntı. Kanserojen polimerler kızartma kaplarına yapışıyor, siz o kapları iyi temizlemediğinizde yiyeceklerinize daha çok kanserojen karışıyor. NEDEN ISPANAK TUTKUNU? Koenzim Q-10 pek çok besinde var. Oldukça da mühim bir madde. Kalp kasını güçlendirdiği, damar yapısını desteklediği, diş etlerini tedavi ettiği, güneş ışınlarının neden olduğu cilt yaşlanmasını geciktirdiği, kanser kalkanımızı güçlendirdiği biliniyor. Bütün bu marifetlerini de öncelikle antioksidan gücüne, glutatyonla olan samimi ilişkisine, mitokondrilerde başardığı harika işlere borçlu. Pek çok besinde var. Ama pazardan alacağınız bir demet ucuz ıspanak da Koenzim Q-10 açısından en zengin besinlerden biri. Et ve deniz ürünleri tükettiğinizde de bu güçlü antioksidanı kazanmış olursunuz ama takdir edersiniz ki bunlar ıspanaktan daha pahalı besinler. Sözü ıspanaktan açmışken içinde bol miktarda bulunan diğer mühim besin unsurlarına da gelin bir göz atalım: Lutein (göze iyi geliyor), zeoksantin (cilde ve göze iyi geliyor), beta karoten (kanserden koruyor), alfa lipoik asit (bu değerli antioksidanın en bol bulunduğu besinlerin başında ıspanak yer alıyor), B, C, E vitaminleri, kalsiyum, demir, magnezyum ve çinko. Kısacası Temel Reis’in ıspanak tutkusu boşuna değil. Bir de küçük hatırlatma: Ispanağı mümkünse taze ve çiğ olarak salata şeklinde tüketmeye çalışın, daha çok doğal şifa kazanırsınız. TOHUM TOPRAK İLİŞKİSİ MÜHİM Ruhsal rehberim Dr. T. B. Karasu’dan öğrenip ezberlediğim mühim cümlelerden biri de şudur: HER TOHUM KENDİ TOPRAĞINDA YEŞERİR. Ne var ki çoğumuz bu mühim noktayı atlar, mutluluğu olduğumuz yerde değil de başka yerlerde ararız. Oysa mutluluk da, huzur da, ruhlu bir hayat da, şifa da Himalayalardaki mistik ritüellerde, Uzak Doğu’nun mucize bitkilerinde, Afrika’nın her derde deva meyvelerinde bulunamaz. Çünkü hiçbir tohum başka topraklarda kök atamaz, beden bulamaz, çiçek ve meyve veremez. Özeti şudur: Nasrettin Hoca’yı dinleyeceğiz, anahtarı nerede kaybettiysek orada arayıp bulmaya çalışacağız. B12 AZALINCA... - Unutkanlık - Yorgunluk - Uykusuzluk - Kulak çınlaması - Denge bozukluğu - Ayağa kalkınca baş dönmesi - Odaklanma sorunu - Ayak ve el uyuşması - Kaslarda yorgunluk ve güçsüzlük - Dilde yanma - Kas krampları - İştah bozukluğu - Hızlı kilo alma, zor kilo verme
Araştırmalar gösteriyor ki, mitokondri sayısını artırmanın tek bir yolu var: Hareket. Şu bilgiyi çoğumuz öğrendik: Mitokondriler hücrelerimizin enerji üretim merkezleri. Her hücredeki mitokondri miktarı ise aynı değil. Mitokondri sayısı 100 olan hücreler olduğu gibi, 2 bin olan hücreler de var. Sadece 100 mitokondri içeren hücre tek silindirli ise, diğeri 20 silindirli bir motor gibi. Nedeni şu: Besinlerle aldığınız şeker (veya yağlar), hücrede oksijenle birlikte enerjiye çevriliyor. Mitokondriniz az ya da sayısı yeterli ama yaşlı ve tembel ise o kalorileri yakamıyor. Yakılmayan kaloriler de yağ olarak birikip bize kilo aldırıyor. Araştırmalar gösteriyor ki, mitokondri sayısını artırmanın tek bir yolu var: Hareket. Eğer motorunuzu güçlü ve çok kullanır, vitesini yüksek tutarsanız motorun kapasitesi artar. Mitokondri, size ek motorlar kazandırır ve bu da ancak egzersizle mümkündür. Kas dokusundaki mitokondri sayısı, yağ dokusundaki mitokondri sayısından neredeyse 100-200 misli fazla. Bu nedenle de 1 gram kas dokusunun yaktığı enerji, 1 gram yağ dokusunun yaktığı enerjinin neredeyse 20 katıdır. Bu hem kilo kontrolü hem de daha çok fit ve enerjik olmak için daha çok kas dokusu kazanmamız gerektiği anlamına geliyor. Mitokondrilerinizi yakmayın! Araştırmalar gösteriyor ki, verilen kiloların yüzde 90’ı en geç beş sene içinde yeniden geri alınıyor. Bunun nedeni, sorunun sadece diyetle çözülmeye çalışılması. Bu yüzden de kilo verdirdiğini, hatta bu kiloları geri almayacağınızı iddia eden diyet reçeteleri tümüyle palavra çıkıyor. Eğer kasınız yoksa yani mitokondri sayınız azsa kilonuzu korumanız asla mümkün değil. Açlık diyetleriyle verdiğiniz kiloları neden geri aldığınızı biliyor musunuz? Aç kalınca vücut sadece yağı değil, kası da yakmaya başlıyor. Kas yanınca mitokondrileriniz de yanıyor. Zaten iki silindir olan motor hacminiz bir silindire iniyor. Diyeti bırakınca fazlasıyla yağ biriktirmeye başlıyorsunuz. Aktivite olmadan kilo kontrolü sağlayamazsınız. Patatesi nasıl yemeli? Patatesin glisemik yükü fazladır. Patatesin büyüklüğü bile kan şekerinizin ne kadar yükseleceğini belirler. Bu yüzden büyük boy yerine küçük bir patates seçin. Ayrıca haşlamak yerine fırında pişirmeyi tercih edin. Diyelim ki patatesi haşlamayı tercih ettiniz, sonra onu ezip püre haline getirirseniz kilo alma potansiyeliniz iki katına çıkar. Siz patatesle ne kadar oynarsanız tehlike o kadar büyür. Bir besinin sıcak ya da soğuk yenmesi bile fark yaratabilir. Patatesi pişirdikten sonra soğutup yediğinizde daha az kilo yapar. Bu besini tüketmenin en doğru yollarından biri, maydanoz, soğan, domates, biber gibi sebzeler eklenerek hazırlanmış bir patates salatasıdır. Bulgur mu, pirinç mi? Canınız pilav istiyor. İki seçeneğiniz var; pilavı ya pirinçten ya da bulgurdan yapacaksınız. Pirinç pilavının kilo yapma ihtimali, bulgura kıyasla iki kat daha fazla. Yani doğru seçim bulgur. İlla pirinç pilavı mı yemek istiyorsunuz? Tombul taneli pirinç yerine ince taneli pirinci tercih edin. Tombul pirinç sizi daha tombul yapar. Kepekli pirinç de doğru seçim ama benim tavsiyem milli yemeklerimizden olan bulgurdan vazgeçmemeniz. Beyin neden Omega-3’süz yapamaz? Yaklaşık 1 kilo 200 gram olan insan beyninin 250 gram kadarı Omega-3 yağ asitlerinden oluşur. Bu değerli madde olmasa beyin hücreleri arasındaki iletişim koparak depresyona zemin hazırlar. Şizofreni dâhil pek çok psikotik bozukluk, Omega-3’ten fakir beslenen ailelerde daha sık görülüyor. Doğum sonrası depresyonun nedenlerinden biri de, bebeğin hamilelik boyunca annenin kanındaki D vitamini, demir ve kalsiyumla beraber, Omega-3’ün tamamını da yiyip bitirmesidir. Çocuğunuzun zeki olmasını istiyorsanız, onu anne sütüyle beslerken Omega-3’ açısından da zengin beslenmeye çalışın. Araştırmalara göre bu bebekler büyüdüklerinde IQ’ları diğer çocuklara kıyasla 4 puan kadar yüksek oluyor. Lütfen o hapları yutmayın! Her sene yeni bir bitkisel ürün ortaya çıkıyor. Öncelikle sizi zayıflatacağını iddia eden bu sözüm ona ‘takviyelerin’ kafanızı karıştırmasına izin vermeyin. Bunlarla kilo vermek mümkün değil. Egzotik masallarla da baştan çıkmayın; açai özüymüş, Brezilya’dan gelen mucize bir bitkiymiş. Hepsi palavra! Bir dönem de altın çilek fırtınası vardı. Bu fırtınada 15 kişi hayatını kaybetti! Bu sadece bizim bildiklerimiz. Arkasından kırmızıbiber hapları çıktı. Bunlar önceleri Meksika biberiydi, baktılar bu işte para var ardından Samandağı biberi haplarını çıkardılar. Tekrarlıyorum; bunların çoğunun içine, sağlığa zararlı olduğu bilinen bazı maddeleri katıyorlar: Sibutramin (beyninizi darmadağın edebilir, kalbinizi durdurabilir, uykunuzun canına okuyabilir, belleğinizi sıfıra indirebilir), amfetamin (uyuşturucu kullanılanların aldığı uyarıcı bir maddedir), efetramin (aman dikkat, etikete Çince yazıyorlar; ‘ma huang’) ve rimonabant. Bunları kullanmak hayatınızla kumar oynamaktır. Bu ‘bitkisel’ haplardan uzak durun. Bir demir kokteyli Dört iri domates, bir demet maydanoz ve beş dakika buharda haşlanmış iki demet ıspanağı mutfak robotundan geçirip beklemeden tüketin. Bu kokteylin tamamı 16 miligram demir içeriyor.
Çoğu kadın, kalp damar hastalıklarının bir erkek hastalığı olduğunu zannediyor. Bu nedenle de kalp riski taramalarını ihmal ediyorlar. Kadınlarımız sağlıklarına erkeklere oranla daha fazla düşkünler. Sorunlarını saklamıyor, geciktirmiyorlar. Çoğu kadın 40’lı yaşlarla birlikte “sağlık riski programlarına” giriyor. Kemiklerine ve başta meme olmak üzere kanser taramalarına özen gösteriyor. Ama hepsinin ortak bir hatası var. O HATA ŞU: Çoğu hâlâ kalp damar hastalıklarının bir erkek hastalığı olduğunu zannediyor. Bu nedenle de kalp riski taramalarını ihmal ediyorlar. Oysa Türk hanımlarının çoğu sigara içiyor. Çoğu fazla kilolu. Önemli bir bölümünde de insülin direnci var. Alkol kullananların sayısı da giderek artıyor. Üstelik ciddi bir bölümü depresyon ve benzeri ruhsal problemlerle de baş başa. Ve ne yazık ki bunların her biri kalp risk faktörü. Zaten bu nedenle de kalp krizi geçirme sıklığı bakımından kadınlarımız Avrupa şampiyonu. Bizim ne yapıp edip bu ayıbı ortadan kaldırmamız, kadınlarımızda en az meme, rahim ağzı kanseri, en az osteoporoz problemi kadar ciddi bir kalp krizi riski bilinci oluşturmamız lazım. Bugün o çalışmanın ilk adımı olarak size uzunca bir test sunuyoruz. Lütfen testi dikkatle yapın ve sonuçlarını da ciddiye alın. 10 adımda kalp riskiniz BÖLÜM 1: Yaşınız önemli Kalp krizi her yaşta ortaya çıkabilir. Özellikle sigara içen ve doğum kontrol hapı kullanan kadınlarda bu risk hep vardır. Hem sigara içen hem de doğum kontrol hapı kullanan kadınlarda daha da fazladır. Kadınlarda kalp krizi riski 50’li yaşlardan sonra artmaktadır. İşte yaşınıza ilişkin puan tablosu: ◊ 50 yaş üzeri ve menopoza girmiş: 10 ◊ 30-35 yaş arası ve menopoza girmiş: 8 ◊ Menopoza girmiş ancak östrojen kullanan: 4 ◊ 34 yaş üzeri ve menopoza girmemiş: 4 ◊ 34 yaş altı: 1 BÖLÜM 2: Aile hikayeniz nasıl? Kalp-damar hastalıklarının oluşumunda genetik mirasın da önemi var. Birinci dereceden akrabaları arasında kalp krizi geçirmiş olanlarda şanssızlık daha fazla. ◊ Ailenizden birinin 55 yaşından önce kalp krizi geçirmiş olması: 5 ◊ Ailenizden birinin 55 yaşından sonra kalp krizi geçirmiş olması: 3 ◊ Ailenizde kalp krizi geçiren birinin olmaması: 1 BÖLÜM 3: Kilo fazlalığına dikkat Kalp krizine yakalanma ihtimalini artıran sadece şişmanlık değildir. Eğer bedeninizde vücut ağırlığınızın yüzde 3-5 daha fazlası yağ taşıyorsanız riskiniz artmaktadır. Kilo fazlalığıyla birlikte bel çevresinin de genişlemesi (88 cm’nin özellikle 90 cm üzerine çıkması) de kötü bir işarettir. Kalp krizi-kilo ilişkisinde en güvenilir kriter beden kitle indeksidir. ◊ Beden kitle indeksinin 27 veya daha fazla olması: 5 ◊ 22-26 arasında olması: 3 ◊ 22’den az olması: 1 BÖLÜM 4: Elma mısınız armut musunuz? Aldığınız kilolar kadar depoladığınız fazla yağların yeri yani nerenizde biriktiği de önemlidir. Karın çevresinde ve içinde toplanan yağlar kalp krizi olasılığını yükseltir. Bu riski belirlemede “bel/kalça oranı” en güvenilir kriterdir. Bel ölçümünüzü kalça ölçümünüze bölerek bulacağınız oranın 0.8’den yüksek olması kötü bir işarettir. Eğer kilonuzun büyük bir kısmını bel ve vücudunuz üst kısmında taşıyan tipik bir elmaysanız işiniz güçleşmektedir. ◊ 0.8 veya daha fazla: 5 ◊ 0.8’den daha az: 1 BÖLÜM 5: Sigara en büyük tehdit! Ne kadar çok sigara içerseniz kalp krizi riskiniz o kadar artar. Sigara kullanılan süre uzadıkça kriz riski çoğalmaktadır ama araştırmalar özellikle tüketilen sigara miktarı üzerinde ısrarla duruyor. ◊ Günde 11 ya da daha fazla sigara: 5 ◊ Günde 1-10 sigara: 3 ◊ Hiç sigara kullanmama: 1 BÖLÜM 6: Alkolden uzak durun Alkolden uzak durun. Alkol ciddi bir sağlık zararlısı. Araştırmalar alkol tüketiminin artmasıyla kalp krizi riski arasında bağlantı olduğunu gösteriyor. ◊ Ağır içicilik: 5 ◊ Günde iki içkiden daha fazla: 3 ◊ Günde 1 kadeh: 1 BÖLÜM 7: Stres krizi tetikliyor Uzun süreli tekrarlayan ve yoran stresler kalp krizi riskinizi yükseltir. Kalp krizlerinin çoğu kez ağır üzüntüler, maddi ve manevi kayıpları takiben meydana geldiği iyi bilinir. Eşinizle, işinizle, çevrenizle olan ilişkilerinizi ve stres kaynaklarınızı dikkatli bir şekilde gözden geçirmenizde yarar var. Özellikle iş yaşamına ilişkin stresler kalp krizi riskini yükseltiyor. ◊ Yüksek iş baskısı: 5 ◊ Herhangi başka bir iş durumu: 1 BÖLÜM 8: Aktif hayat şart Eğer aktif bir yaşamınız, düzenli egzersiz alışkanlığınız yoksa kalp krizine yakalanma olasılığınız artacaktır. Haftada 3 veya 4 gün 30-35 dakika ve üzerinde yapılan egzersizler ise kalp krizi riskinizi düşürür. ◊ Nadiren egzersiz yapmak: 5 ◊ Ara sıra egzersiz yapmak: 3 ◊ Haftada en az 3 kere egzersiz yapmak: 1 BÖLÜM 9: Kan basıncınızı izleyin Hipertansiyon kalp krizi riskini tetikleyen önemli bir sağlık sorunu. Kan basıncı yüksekliği ne kadar fazlaysa kalp krizi geçirme olasılığı o kadar yüksek. ◊ 160/95’ten fazla: 5 ◊ 140/90 ile 160/95 arası: 3 ◊ 140/90’dan az: 1 BÖLÜM 10: Doğru yağları tüketin Doymuş ve trans yağları sınırlı beslenen kadınlarda kalp krizi riski azalır. Günlük kalori ihtiyacınızın yağlardan gelen bölümünü azaltmaya ve bu yağları bitkisel kaynaklı olanlardan seçmeye, özellikle zeytinyağını tercih etmeye özen gösterin. Şu soruya vereceğiniz yanıt çok mühim: Ne sıklıkta zeytinyağı tüketirsiniz? ◊ Neredeyse her gün: 5 ◊ Haftanın birkaç günü: 3 ◊ Çok az ya da hiç: 1 İşte kalp karneniz Eğer puanınız; ◊ 13 veya daha az ise: Kalp krizi riskiniz çok azdır. Yaptıklarınızı yapmaya devam edin. ◊ 14-30 puan arasında ise: Kalp krizi riskiniz orta seviyededir. Diyetinize dikkat edin ve düzenli egzersiz yapın. Eğer sigara içiyorsanız, bırakın. ◊ 31 puan veya daha fazla ise: Kalp krizi riskiniz yüksek düzeydedir. Doktorunuzla görüşerek bir koruma programına katılın. Damarsal risklerinizi belirleyin, kilo verme ve kan yağlarını ayarlama problemlerini izleyin. Koruyucu dozda aspirin, Omega-3 yağ asitleri ve E vitamini kullanımı için doktorunuza danışın.
Biliyorum ki çoğunuz kış yorgunusunuz. Fazlalıklardan kurtulma, hafifleme, enerji ihtiyacı içindesiniz. Ama aranızda bazıları var ki onlar için durum biraz daha acil, hemen sıkı ve etkili bir detoks yapmaları şart. Kim mi onlar? Sorunun yanıtını merak ediyorsanız aşağıdaki detoks testini yapmanızda fayda var derim. Testten çıkacak sonuçlar sizi daha doğru yönlendirecektir. Sizinle küçük bir bilgi daha paylaşayım: Geçtiğimiz hafta ben de üç günlük kısa bir “detoks programı” uyguladım. Çok da iyi geldi... DETOKS TESTİ GENEL SAĞLIK Kendimi yeterince güçlü, dinamik ve aktif hissetmiyorum - Evet / - Hayır Kendimi çok yorgun hissediyorum - Evet / - Hayır Yeterince enerjim yok - Evet / - Hayır Hareket etmekte oldukça zorlanıyorum - Evet / - Hayır Kendimi hep hasta ve güçsüz hissediyorum - Evet / - Hayır Çok sık hüzünlenirim - Evet / - Hayır Sürekli birbirini takip eden soğuk algınlıkları ve enfeksiyonlar geçiriyorum - Evet / - Hayır Son soğuk algınlığım 7 günden fazla sürdü - Evet / - Hayır Cilt problemlerine (akne, kuruluk, egzama) çok fazla eğilimim var - Evet / - Hayır Saçlarım normale göre daha fazla dökülüyor - Evet / - Hayır Saçlarım cansız ve çok kurudur - Evet / - Hayır Tırnaklarım cansız ve çabuk kırılıyor - Evet / - Hayır Haftada en az bir kez beni çıldırtan baş ağrılarım var - Evet / - Hayır Genelde vücudum şiştir, ödemlidir ve kolayca su tutar - Evet / - Hayır Kabızlık sorunum var - Evet / - Hayır Sindirim güçlüğü ve mide ekşimesi gibi problemleri çok sık yaşarım - Evet / - Hayır Zaman zaman ishal sorunum oluyor - Evet / - Hayır Ağzımda sürekli yinelenen pamukçuklar oluyor - Evet / - Hayır DİYET Acıkma hissi oluşmadan da sık sık yerim - Evet / - Hayır Kahvaltıyı genelde atlarım - Evet / - Hayır Düzgün bir öğün yemek yerine atıştırmaları tercih ederim - Evet / - Hayır Günlük 5 porsiyon taze meyve veya sebze tüketmiyorum - Evet / - Hayır Bazı besinleri (kek, pasta, çikolata) çok sık canım çeker - Evet / - Hayır Bazen yemek yeme isteğimi durduramam - Evet / - Hayır Sıkıntılı, stresli ve kendimi yalnız hissettiğim zaman yanlış beslenirim - Evet / - Hayır Yiyecek görünce yemek zorundayım gibi hissederim - Evet / - Hayır Sık sık tatlı krizlerine girerim - Evet / - Hayır Her gün asitli içecek içerim - Evet / - Hayır Ara öğünlerde genellikle tatlı yerim (bisküvi, çikolata, şekerleme, kek) - Evet / - Hayır Tuzlu atıştırmaları severim - Evet / - Hayır Çok sık alkol kullanırım - Evet / - Hayır Sabahları çay veya kahve olmadan güne başlayamam - Evet / - Hayır Haftada en az bir kez dışarıda yerim - Evet / - Hayır Haftada en az iki kez hazır yemek veya soslarla yapılmış yemekler yerim - Evet - Hayır Haftada en az bir kez fastfood veya kızartma içeren yemek yerim - Evet / - Hayır Sık sık diyet yapıyorum -Evet / - Hayır DEĞERLENDİRME BİRİNCİ BÖLÜM: GENEL SAĞLIK ◊ Sorulardan 10 veya daha fazlasına “evet” cevabı verdiyseniz, beslenmenizi iyileştirmeye ihtiyacınız var. ◊ Eğer 5-10 arası “evet” cevabı verdiyseniz, belirtiler kötüleşmeden yeme alışkanlıklarınızda değişiklik yapmanın ve sağlığınıza dikkat etmenin tam zamanıdır. İKİNCİ BÖLÜM: DİYET ◊ Eğer bu bölümdeki sorulardan 10 veya daha fazlasına “evet” cevabı verdiyseniz, kesinlikle yanlış beslenme seçimleriniz var. Diyetiniz bedeninize uygun besinleri sağlamıyor. ◊ Eğer 5-10 arasında “evet” cevabı kullandıysanız, diyetiniz birçok besin öğesinden fakir demektir. Bu, vücudunuzda aşırı derecede doymuş yağ, rafine şeker ve tuz birikmesi var demektir. KÜR BOYUNCA YEŞİL İÇECEK 2 demet maydanoz, 1 limon, yarım yeşil elma (kabuklu), 1 salatalık ve yarım bardak kerevizi katı meyve sıkacağında veya blender’da karıştırın, ardından süzün. Üzerine 1 litre kadar su ekleyerek gün boyunca tüketin. ◊ Dyt. Nilüfer BAYRAM 3 günlük detoks menüsü 1.GÜN KAHVALTI: ◊ 3 yemek kaşığı yulaf ezmesini 1 bardak süt, 1 çay kaşığı tarçın ve 1 çay kaşığı organik bal ile 15 dakika pişirin. Ardından ateşten alın ve üzerine 4 adet doğranmış çilek ekleyin. ARA ÖĞÜN: Arındırıcı bir içecek Arındırıcı içecek: 3 orta boy domatesi doğrayın ve blender’dan geçirin. Üzerine 2 yemek kaşığı elma sirkesi, 1 limonun suyu, 1 yemek kaşığı toz kırmızıbiber ekleyin ve iyice karıştırın, buzdolabında soğutun. Servis yaparken üzerine maydanozları ilave edin. ÖĞLE YEMEĞİ: ◊ 6 yemek kaşığı zeytinyağlı kabak yemeği ◊ 1 kase bol dere otlu cacık ARA ÖĞÜN: ◊ 2 adet kivi + 2 adet ceviz içi AKŞAM YEMEĞİ: ◊ 2 kepçe kök sebze çorbası + 1 kutu probiyotikli yoğurt Kök sebze çorbası: Bir küçük boy soğan, 2 diş sarımsak, 1 küçük boy kök zencefil rendesi, 1 küçük boy havuç, yarım kereviz kökünü doğrayıp düdüklü tencerede 10 dakika haşlayın. Üzerine 1 çay kaşığı zerdeçal, 2 yemek kaşığı elma sirkesi, yarım limonun suyu, öğütülmüş karabiber, bir yemek kaşığı ince kıyılmış maydanoz ekleyip el blender’ından geçirin. Üzerine 1 dal taze biberiye ile servis edebilirsiniz. 2.GÜN KAHVALTI: ◊ 3 yemek kaşığı yağsız lor peyniri, 1 tatlı kaşığı yaban mersini, 1 tatlı çekirdekli siyah üzüm ve 1 tatlı kaşığı tarçını karıştırın. Yanında 10 adet badem ile tüketin. ARA ÖĞÜN: ◊ 1 fincan taze biberiye çayı ÖĞLE YEMEĞİ: ◊ Buğdaylı yoğurt çorbası ◊ Fırınlanmış sebzeler (kırmızı biber, yeşil biber, kabak, patlıcan) ARA ÖĞÜN: ◊ 10 adet çiğ fındığı bir tavada bir çay kaşığı tarçın, toz zencefil ve kimyonla birlikte 10 dakika kadar hafifçe kavurun. ◊ Tarçın, karanfil çayı AKŞAM YEMEĞİ: ◊ 2 kepçe alkalen çorba + 1 kutu probiyotikli yoğurt Alkalen çorba: 2 adet domates, 2 adet kabak, yarım demet maydanoz, 2 adet pırasa, yarım demet ıspanak, 1 adet kereviz, 2 çorba kaşığı kinoa, 3 çorba kaşığı yeşil mercimek, 1 çorba kaşığı yağ, 1 tatlı kaşığı pul biber, 1 çorba kaşığı zerdeçal, 1 tatlı kaşığı karabiber, 1 çay kaşığı kişniş. Sebzeleri düdüklü tencerede pişirip blender’dan geçirin. Ateşten aldıktan sonra baharatları ekleyin. 3.GÜN KAHVALTI ◊ 1 adet tam yumurta + dereotu/ maydanoz/taze soğan ile yağsız omlet ◊ 1 ince dilim tam buğday ekmeği ◊ Çeri domates, salatalık dilimleri ARA ÖĞÜN ◊ Metabolizma çayı METABOLİZMA çayı 2 adet doğranmış elma, 2 adet kabuklarıyla doğranmış limon, tarçın çubuğu, tane karanfil ve tane karabiberi tencereye koyun. Üzerine 2 su bardağı su eklenerek kaynama noktasına gelene kadar ısıtın, 10 dakika kaynattıktan sonra altını kapatıp soğumaya bırakın. Soğuyan karışımı süzün. İçerken üzerine nane ve limon dilimi ekleyebilirsiniz. ÖĞLE YEMEĞİ ◊ 6 yemek kaşığı zeytinyağlı taze fasulye ◊ 1 su bardağı ayran ◊ 3 çorba kaşığı bulgur ARA ÖĞÜN ◊ 1 kase çilekli yoğurt, yarım su bardağı çilek + 2 çorba kaşığı süzme yoğurt + 1 çorba kaşığı light yoğurt + 1 çay kaşığı toz tarçın AKŞAM YEMEĞİ ◊ 150 gr ızgara levrek ◊ Mevsim salata    
Sirkenin ana maddesi asetik asit, nişastanın vücut tarafından sindirilmesini engelleyebiliyor. Nişasta sindirimini engelleyici gücü de kilo kaybına destek sağlıyor. Elma sirkesinin kilo kaybını hızlandırabileceği önce bir dedikodu ve şehir efsanesi idi. Arkasındaki bilimsel yayınlar güçlü olmasa bile destek de buldu. Daha sonraları yemekten önce içilen 1 tatlı kaşığı kadar elma sirkesinin kan şekerinin düşürülmesine yardımcı olabileceği anlaşıldı. Uzmanlara göre sirkenin ana maddesi asetik asit, nişastanın vücut tarafından sindirilmesini engelleyebiliyor ve işte sirkenin bu nişasta sindirimini engelleyici gücü kilo kaybına da destek sağlıyor. Her ne kadar bu bilgiyi güçlendiren yeni ve güvenli başka araştırmalara ihtiyaç olsa da reflü, gastrit, mide ülseri gibi yüksek asitli gıdaları hazmetme sorununa yol açacak bir probleminiz yoksa, elma sirkesi içmenin herhangi bir zararını görmezsiniz. Güvenlik için bir bardak suya en fazla bir tatlı kaşığı elma sirkesi ekleyin ve yemekten hemen önce için ya da bir tatlı kaşığı elma sirkesini salatalarınıza ekleyin. Ama sakın şu net ve açık bilgiyi de unutmayın: Kilo vermenin en etkili yolu doğru beslenmek ve yeteri kadar hareket etmektedir. SAĞLIKLI MANGAL iÇiN 5 ÖNERi ◊ Öncelikle mümkün olduğunca yağsız et kullanılması ve etin görünen bütün yağlarının temizlenmesi gerekiyor. ◊ Ayrıca mangalda pişirilen et ne kadar küçük doğranmış olursa o kadar iyi. Küçük parçalar daha çabuk piştiği için daha az kanserojen madde ortaya çıkıyor. ◊ Daha sağlıklı bir mangal keyfi için etlerin önceden marine edilmesi de öneriliyor. Yoğurt ve damak tadına göre yoğurdun içine kekik, sarımsak, soğan, limon, maydanoz eklenebilir. Marine edilmiş etlerde etin dışı sosla kaplandığı için, kanserojen maddenin etin içine nüfuz etme ihtimali azalıyor. ◊ Etin yanında sebze, salata, yeşillik, soğan gibi antioksidanlar açısından zengin besinler tüketmek, ette oluşan kanserojen maddelere karşı koruma sağlayabiliyor. ◊ İçecek olarak ise gazoz, kola, meyve konsantresi gibi şekerli/gazlı ürünler yerine ayran ya da şalgam suyu tavsiye ediliyor. Kırmızı mucizelerden şalgam da son derece zengin bir antioksidan kaynağı. CiPSLERDE DE AKRiLAMiD VAR MI Bir süre önce Amerikan Gıda Dairesi, içinde en çok akrilamid bulunan yiyecekler listesini yayınladı ve o liste sayesinde dünyanın en önemli cips üreticilerinden birinin ürünlerinde yüksek miktarlarda “kanserojen akrilamid” maddesinin bulunduğu ortaya çıktı. Sizi kanserle korkutmak istemiyorum. Vücudunuzun, genetiğinizin kesinlikle tanımadığı bu gibi gıdalar, gastrit ve safra kesesi problemlerinin, damar sertliğinin, obezitenin de başlıca sebebi. Üstelik tümü trans yağ zengini! Sağlıklı bir yaşam sürmek, sağlıklı beslenmek istiyorsanız bunları hayatınızdan çıkarın. TRiGLiSERiD YÜKSEKLiĞi NEDEN ÇOK ÖNEMLi? Eğer 12 saatlik açlıktan sonra alınan kan örneğinizde trigliserid seviyeniz 400 mg/dl üzerinde bulunursa, testi iki hafta sonra mutlaka tekrarlatın. Bu süre içerisinde kesinlikle alkol kullanmamaya ve karbonhidratlı besinlerden, özellikle şekerli gıdalardan uzak kalmaya özen gösterin. Tekrarlanan ölçümde de trigliserid düzeyiniz yüksek bulunursa, bu durumu ciddiye almanızda yarar var. Çünkü yüksek trigliserid düzeyi çoğu zaman karın ve göbek bölgesinden kilo alma, iyi kolesterolde (HDL) azalma, kan şekerinde -özellikle de tokluk kan şekeri- yükselme ve bazen de ürik asit düzeyinde artış gibi sorunlarla beraber oluyor. Bu durumların tümünde koroner kalp hastalığı riski belirgin olarak yükseliyor. Trigliserid düzeyiniz yüksekse sakın hemen ilaca başlamayın. Önce beslenmenizi gözden geçirin. Gerekirse beslenme uzmanlarından destek alın. Sağlıklı bir kiloya inmeye çalışın. Düzenli egzersiz alışkanlığı edinin. Alkolü kesin. Bütün bu önlemlere rağmen 12 saat açlıktan sonra yapılan kan analizinizde trigliserid düzeyiniz hâlâ yüksekse durumunuzu doktorunuzla görüşmenizde yarar var. TiROiD PEROKSiDAZ TESTi NE ZAMAN YAPILMALI? Tiroid peroksidaz testi, tiroid peroksidaz (TPO) enzimine karşı oluşan antikorları tespit etmek için uygulanan bir işlemdir. Tiroid bezinde bulunan bu enzim T3 ve T4 hormonlarının üretiminde önemli rol oynar. Kanınızda bu enzime karşı oluşmuş antikorların varlığı, tiroid hastalığınızın Haşimato hastalığı gibi bir bağışıklık sorunundan kaynaklanıp kaynaklanmadığını gösterir. Haşimato hastalığında, bağışıklık sistemi tiroid dokusuna karşı antikorlar üretir. Bu antikorlar tiroid bezine saldırır, yangısal bir süreç başlatır ve tiroidin normal fonksiyonlarını bozar. Soğuğa tahammülsüzlük, kuru cilt, yorgunluk, depresif ruh hali, kilo alma gibi belirtilere neden olan hipotirodizm tablosu oluşur. Eğer doktorunuz sizde hipotiroidizm olduğundan şüphelenirse, önce TSH ve T3, T4 hormonlarınıza baktıracak, daha sonra da Haşimato hastalığı olup olmadığını anlamak için TPO antikor testi isteyecektir. 4 SORU - 4 CEVAP SORU 1: ETİNİZ NASIL PİŞSİN? - Az mı, orta mı, yoksa çok pişmiş eti mi tercih ediyorsunuz? Bu soruya “iyi pişmiş” diyerek cevap verirseniz daha sağlıklı bir seçim yapmış olursunuz. Kırmızı eti kanlı kanlı yemek, sağlık bakımından önerilen bir durum değil. En güvenlisi pişirmeden önce etin üzerine bastırarak içindeki kanı akıtmak ve iyi pişmiş ya da en azından orta pişmiş yemek. SORU 2: TÜTSÜLENMİŞ YİYECEKLER KANSER YAPABİLİR Mİ? - 1950’li yıllara kadar aşırı miktarda tütsülenmiş balık tükettikleri için Japonya’da mide kanseri vakası son derece sık görülüyordu. Hatta mide kanserini erken teşhis edebilmek için endoskopi tekniğini Japonlar buldular. Tütsülenmiş gıda tüketimi azaldığı için artık mide kanseri de azaldı. Kıssadan hisse; tütsülenmiş gıdalardan uzak durun! SORU 3: EN SAĞLIKLI PİŞİRME KAPLARI HANGİLERİ? - Birincilik açık ara camların, yani cam kapların. En güvenli yöntem cam kaplar kullanmak. İkinci sıraya çelik tencereleri koyabilirsiniz. Çok iyi kalaylanmışsa bakır kaplar da sağlıklıdır. Teflonlar özellikle çizildikleri zaman tehlikelidir. Eğer teflon kullanacaksanız en azından sadece tahta kaşık değdirin ki çizilmesinler. SORU 4: ALÜMİNYUM FOLYOLAR SAĞLIKLI MI? - Alüminyum, ısıyla reaksiyona girerek yemeğin içine nüfuz eder. Henüz kanıtlanmasa bile bu madde Alzhemier ile ilişkilendiriliyor. Sağlığa zararlı olmadığı kanıtlanıncaya kadar uzak durmanızı öneririm. Plastik folyoların da riskli olduğunu düşünüyorum. Yağlı kâğıt hepsinden daha güvenli görünüyor. Tabii kâğıdın yanmamasına dikkat etmelisiniz.
Şu kesin: Her meyvenin farklı bir sağlık kabiliyeti var. Kiminde vitamin, mineral yükü, kiminde antioksidan güç, kiminde prebiyotik marifetler, kiminde ise posa ön planda. Hangisi olursa olsun her biri bize farklı bir alanda fayda sağlıyor. Her meyve adeta bir doğa eczanesi, bir sağlık mucizesi! Kısacası meyvesiz olmuyor. Ne var ki konu meyve tüketimi olduğunda da “azı karar, çoğu zarar kuralı” geçerliliğini sürdürüyor. Peki, hepsi bu kadar mı? Tabii ki hayır! Meyve yerken uyulması gereken başka kurallar da var. O kurallardan ilk dördünü bugün sizin için yeniden özetledim, lütfen dikkatle okuyun ve uygularken bu kurallara uymaya gayret edin. Meyveleri de tam tüketin Tam tüketmek şu anlama geliyor: Kabuğuyla yenilebilen meyveleri kabuklarıyla tüketin. Tabii ki iyice temizleyerek, dışında herhangi bir kimyasalın bulunmadığından emin olduktan sonra. Ayrıca şu ayrıntıları da unutmayın: Kabuğu soyulmamış meyve soyulmuş olandan, kabuğu soyulmuş meyve, meyve salatası haline getirilmiş olandan, meyve salatası haline getirilmiş meyve, meyve püresinden, meyve püresi ise meyve suyundan daha şifalıdır. Meyve konsantreleri ile hazırlanan çakma meyve suları ise sıralamaya bile alınmamıştır. Asla vazgeçmeyin Meyvesiz olmaz, çünkü sağlığımıza olağanüstü destekler veren vitamin, mineral, posa, prebiyotik ve antioksidanların en bol bulunduğu gıdaların başında meyveler var. Bu nedenle her meyve sadece bir “lezzet topu” değil, aynı zamanda bir “sağlık koçu” gibi çalışıyor. Elma antioksidan kuvarsetini, prebiyotik inulini, siyah erik, çilek, kiraz, vişne antioksidan antosiyanini, kayısı, şeftali potasyumu, likopeni, greyfurt, portakal, mandalina narengenini, C vitamini, sitrülini ile adeta şifa dağıtıyor. Kısacası her meyvenin ayrı bir “sağlık hikâyesi” var... Miktara dikkat edin Nedeni şu: Meyvelerin çoğu adeta birer fruktoz topu. En az fruktoz içeren meyvede bile ortalama 100 gramda 4-5 gram fruktoz kazanıyorsunuz. Bu bazı meyvelerde (üzüm, incir, karpuz) 8-10 grama bile çıkabiliyor. Ne var ki karaciğerin kısıtlı bir fruktoz işleme kapasitesi var. Bu kapasite günde 15-20 gramla adeta sınırlanmış durumda. Eğer bedeninize daha fazla fruktoz girerse işlenmemiş fruktoz (yani kullanımın fazlası) trigliseride çevrilip dolaşım sistemine veriliyor. İşte o trigliserid önce karaciğeri yağlandırıyor, sonra karnınızın içini yağ deposu haline getirebiliyor. Dahası kolesterolün yapısını bozup oksitliyor, damara zararlı bir moleküle dönüştürüyor. Özetle fruktozun fazlası bize fayda değil, zarar veriyor. Ne zaman yenir öğrenin Yemek üstüne yenen meyve hazmı bozuyor. Mide ve bağırsakta şişkinliğe, gaza yol açıyor. Ayrıca meyve şekeri yapısal değişimle doğal alkole dönüşerek adeta bir “kafa hoşluğu/karışıklığı” durumu da yaratabiliyor. Özeti şudur: Meyveler ölçülü yenecek, günde bir porsiyon geçilmeyecek. Yemeğin üstüne değil, ara öğün gıdası olarak tercih edilecek. Anlamı şu: “Ne zaman yenmeli?” sorusunun yanıtı da bilinecek. Böbreklerinizi kontrol ettirdiniz mi? Böbreklerimiz vücudumuzdaki pek çok toksinin beden dışına atılması işlemini üstlenen son derece önemli yaşamsal organlarımızdır ama onların görevlerini yalnızca vücuttaki zararlı toksinleri uzaklaştırmak gibi düşünmemelisiniz. Böbrekler, kan yapımından sodyum potasyum dengesinin oluşturulmasına, kemik bütünlüğünden D vitamini üretimine kadar pek çok alanda yaşamsal fonksiyonlar üstleniyor. Birçok kişide hipertansiyon nedeninin böbrekler ya da böbrek damarlarının hastalıkları olduğu biliniyor. Kısacası eğer böbrekleriniz yeteri kadar çalışmıyorsa sağlığınız bu durumda zannettiğinizden çok daha fazla etkileniyor. İşte bu nedenle yıllık sağlık kontrollerinizde böbreklerinizin sağlam olup olmadığını da kontrol ettirmeyi unutmayın. İdrar renginizde, miktarında, sıklığında oluşan değişimleri doktorunuzla paylaşmaktan çekinmeyin. Çinkoyu nerede bulacağız? Çinko önemli minerallerden biri. Bağışıklık gücümüz, saç, tırnak, cilt bütünlüğümüz, üreme fonksiyonlarımız, sperm üretimimiz ve daha pek çok stratejik ve kritik noktada çinko şart. Günlük ihtiyaç 10 mg civarında. Çinko zengini besinlere gelince... İlk sırada susam var. Onu susam zengini bir başka besin daha doğrusu ürün izliyor: Tahin. Kabak çekirdeğinde de yeteri kadar çinko olduğunu unutmayın. Bakliyat grubu özellikle fasulye nohut ve mercimekte de yeteri kadar çinko var. Hayvansal besinlerin tümü özellikle de deniz ürünleri ve kırmızı et çinko zengini besinler. Günde bir kadeh bile riskli! Günde 1 kadeh şarap ömür uzatır yaklaşımının doğru olmadığını gösteren yeni ve büyük bir araştırma var. Araştırma, İngiltere’de Cambridge Üniversitesi’nde gerçekleştirilmiş. Sonuç şu: Günde en fazla 1 ölçü alkollü içki içenlerin ömrü hiç içmeyenlere kıyasla daha uzun falan değil, tersine daha kısa! Yine aynı araştırmada haftada 5 ölçü alkol tüketiminin ölümcül hipertansiyon riskini yüzde 24, aort anevrizması riskini yüzde 15, felç riskini yüzde 14, kalp yetmezliği riskini ise yüzde 9 artırdığı saptanmış. Kısacası eski araştırmalara dayanarak tekrarlanıp duran “günde bir kadeh kırmızı şarap sağlığa iyi gelir” cümlesini yeniden masaya yatırmakta fayda var.
Toksinler bizi sadece yormuyor, kilo almamızı da kolaylaştırabiliyor, buna TOKSİK ŞİŞMANLIK deniyor. Toksik şişmanlık yeni bir kavram. İlk kez ABD’li ünlü “fonksiyonel tıp” uzmanı Dr. Mark Hyman kullandı. Önce bir TV röportajında “kolay kilo alan ve kilolarını vermekte zorlanan bazı kişilerde aşırı toksin birikiminin olabileceğini” söyledi. Daha sonra “The Blood Sugar Solution” kitabında da aynı soruna detaylı biçimde yer verdi. Dr. Hyman’a göre toksik şişmanlık ve yorgunluğun ana nedeni bedendeki cıva birikimi. Cıva dışındaki ağır metaller de (mesela kurşun, kadmiyum, arsenik) yorabiliyor, kilo dengemizi bozabiliyor. Ama en sık görüleni cıva intoksilasyonu. Cıva müthiş bir mitokondri zehri. Başka zararlı marifetleri başka sabıkaları da var ama “aşırı cıva birikimi neden kilo yapar?” sorusunun yanıtı için bana göre bu bile yeterli bir kanıt. Ağır metallerin PPAR olarak bilinen hücresel süreçleri aksatıp İNSÜLİN DİRENCİ oluşturarak da kilo problemini tetiklemeleri de mümkün. HATIRLATMA: NEDEN ŞİŞMANLARIZ? - Şu bilgi kesin: Ya ihtiyacımızdan fazlasını yediğimiz veya tembellik edip yeteri kadar hareket etmediğimiz ya da bu iki günahı birlikte işlediğimiz zaman anında yağlanmaya başlıyoruz. Günah her zaman bizde olmuyor, başka nedenler de var. Sürece genetik miras, metabolik, hormonal faktörler, bağırsak biyolojisindeki değişimler vs. de katılabiliyor. Üstelik bunlar istisnai durumlar da değil. Kilo sorunu olanların en az üçte birinde insülin direnci de var. Bu şanssız insanlar genetik yapılarını bilmeden beslendiklerinde (yani fabrika çıkış ayarlarına uygun yakıtlar yiyip içmekten vazgeçmediklerinde) kuş kadar yeseler bile fil kadar genişleyebiliyorlar. Üstelik günde 10 bin değil, 15 bin adımı zorlasalar da fazla kilolarından kurtulamıyorlar. Benzer durum tiroit bezi iyi çalışmayanlar için de söz konusu. Kısacası kilonun net bir matematiği yok, konu sanıldığı kadar basit değil. Zaten bu nedenle de “neden kilo alıyorum?” sorusunun yanıtını bulmadan kilo vermeye kalkmak sizi ya “diyet gazisi” biri yapıyor ya da “diyet kolikler” ordusuna ekleyiveriyor. KISA BİLGİ: FAZLA KİLONUZ MU VAR? - Eğer üzerine çıktığınız tartı kilo fazlanız olduğunu gösteriyorsa ilk işiniz bel çevrenizi ölçmek olsun. Ölçü sonuçları kadınsanız 90, erkekseniz 100 cm.nin üstündeyse ne kendi kendinize diyet yapmaya kalkın, ne de doğrudan gidip bir diyet uzmanından yardım alın. Yapmanız gereken ilk şey bir doktora ve/veya laboratuvara müracaat edip insülin direnciniz ya da başka bir tıbbi probleminizin olup olmadığını araştırmak olsun. Laboratuvarda açlık şeker ve insülininiz ile TSH değerlerinizi ölçtürün. Şeker ve insülin rakamlarını birbiri ile çarpıp 405’e bölün.  Bulduğunuz rakam 1,7’nin üzerindeyse problem başlamış demektir. 2,5 ve üzerindeki rakamlarsa ciddi bir insülin direncine işaret etmektedir. TSH’ya gelince. 2,5-3,5 aralığı tiroit bezinizin tembelleşme eğiliminde olduğuna, 3,5 ve üzeri rakamlarsa sizde de hipotiroidinin başladığına işarettir. Bu rakamlar tıbbi yardım almanız gerektiğinin kanıtlarıdır. NOT ALIN: TOKSİN YÜKÜNÜZ ARTINCA... - Yorgun-bitkin-halsiz düşersiniz - Konsantrasyonunuz azalır, unutkanlık sorunları başlar - Depresif bir yapı geliştirirsiniz - Uyku düzeniniz bozulur - Kaslarınızda ağrılar, kramplar başlar - Baş ağrılarınız sıklaşır - Saç-tırnak-cilt sorunlarınız baş gösterir - Kolayca kilo alır, zor verirsiniz - Cilt kuruluğu, kaşıntıları, döküntüleri olur. - Cinsel gücünüz azalır KISA BİLGİ: SÜLFÜR (KÜKÜRT) ZENGİNİ GIDALAR - Sarımsak - Soğan - Pırasa - Lahana - Turp - Karnabahar - Yumurta - Kırmızı et - Tavuk - Balık - Sert maden suları BİR ÖNERİ: HEP YORGUN MUSUNUZ? - “Yorgunum, halsizim, elimi kolumu kıpırdatacak gücü bile bulamıyorum” diyenlerin, “bu unutkanlık meselesi, bu konsantrasyon zaafı da nereden çıktı?” diye düşünenlerin, “neden her sabaha yorgun ve baş ağrısıyla uyanıyorum?” sorusuna yanıt bulamayanların, “kas ve eklem ağrıları, saç dökülmeleri, cilt kurumaları, tırnak kırılmaları” yaşayanların, hatta “nereden çıktı bu depresyon?” diye üzülenlerin mühim bir kısmının sorununun farkına varmadan yüklendikleri toksinler olabileceğini biliyor muydunuz? Bizi yoran, hasta eden toksinlerin çoğu ağır metaller, gıdalara karışan hormonlar, gıda boyaları veya zirai ilaç kalıntıları. Son yıllarda özellikle ağır metaller (öncelikle de cıva birikimi) biraz daha öne çıkmış gibi görünüyor. Bu nedenle KRONİK YORGUNLUK sorunu olanların bir toksin taramasından da geçmesi ve “toksin arınması nasıl olur?” sorusuna da yanıt araması lazım.    
Demir eksikliği yaygın ve mühim bir sağlık sorunu. Sadece kansızlık yapmıyor. Yalnızca saçınızı, tırnağınızı, cildinizi güçsüz bırakmıyor. Belleğinizi de bozabiliyor. Çocuklarda da bedensel gelişmeyi yavaşlatıp zekayı olumsuz yönde etkiliyor. Demir, her hücrenin ihtiyaç duyduğu bir madde. Özellikle kan hücreleri oksijen taşıma görevlerini yerine getirebilmek için yeteri kadar demiri mutlaka bulmak zorunda. Zira kan hücrelerindeki hemoglobinin esas yapısını demir oluşturuyor. Ayrıca beynin, kalbin ve daha pek çok organın da demire ihtiyacı var. İhtiyaç duyduğumuz demir miktarı ise öyle zannedildiği kadar fazla değil. Yetişkin bir insanda topu topu 5 gram demir var. Ne var ki çoğumuz bu kadarını bile temin edemiyoruz. Uzmanlara göre dünya nüfusunun üçte biri demir eksikliği çekiyor. Beşte biri de demir eksikliğine bağlı kansızlık probleminin tehdidi altında. Kısacası demir zengini besinler ve demir noksanlığı sorunu hakkında bilgi sahibi olmamız, bu konuda daha hassas davranmamız şart. Bunu sadece kendimiz için değil, çocuklar ve yaşlılar için de vazgeçilmez bir görev saymalıyız. Lütfen aşağıdaki notlara da bir göz atıp “demir eksikliği” konusunda daha dikkatli davranın. 5 mühim demir notu ◊ Demir eksikliğini anlamanın tek ve güvenli yolu var: Kan analizleri yaptırmak ve demir ile ferritini izlemek. ◊ Sadece hemoglobin ve hematoklit değerlerine bakarak bile demir eksikliği hakkında fikir edinmek mümkün. ◊ Buna rağmen hemogram testi size de, bize de demir depolarınızın ne durumda olduğunu tam olarak göstermez, gösteremez. ◊ Demir depolarınızın ne durumda olduğunu öğrenmek istiyorsanız kan demir seviyelerinizle birlikte demir bağlama kapasitenizi, transferrin saturasyon yüzdenizi, daha da önemlisi ferritin seviyelerinizi de bilmeniz, bilmemiz lazım. ◊ Tabii ki son değerlendirmeyi ve tedaviyi siz değil, doktorunuz yapmalı. Aşısız olmaz! Mikrobik hastalıklardan korunmanın yolu öncelikle onlara karşı güçlü bir bağışıklık kazanmaktan geçiyor. Biyolojik bağışıklığın en etkili yolu ise düzenli bir aşı programı sürdürmekle ilişkili. Halen kullanımda olan pek çok aşı var. Bunlardan bir kısmı zorunlu aşılar. Bunların da genelde daha çocukluk çağında tamamlanmış olmaları gerekiyor. Aksi takdirde kısa bir süre sonra o bölge veya ülkede kızamık, suçiçeği, kabakulak, tetanos ve daha çocukluk çağı hastalığı salgınları başlıyor. Kısacası zorunlu aşılar mutlaka yapılmalı, aşısız olmuyor. İsteğe bağlı aşılar hangileri? Zorunlu aşılar dışında bir de isteğe bağlı aşılar var. Mesela grip aşısı, zatürree aşısı, zona aşısı, rahim ağzı kanserine karşı geliştirilen aşı bu tür aşılardan. Ama nedense son yıllarda birileri bu aşıları bahane ederek halkı zorunlu aşılardan da soğutma çabası içinde. Zorunlu aşıların şu veya bu şekilde reddedilmesi gibi son derece tehlikeli bir önermede bulunma yolunu seçtiler. Unutmayalım ki hastalıklardan korunmak, onları tedavi etmekten çok daha kolay. Korunmanın en ucuz ve etkili yolu ise özellikle mikrobik hastalıklar söz konusu ise aşılanmaktan geçiyor. Annelerden, babalardan ricam şu: Aşı aleyhinde konuşanların ellerindeki deliller veya var olduğunu ileri sürdükleri bilimsel veriler yeterli ve güvenli değil. Özellikle Sağlık Bakanlığı’nın devlet denetimi ve yönetiminde gerçekleştirdiği zorunlu aşıları mutlaka ama mutlaka yaptırın. Bir zamanlar büyük bir başarıyla yürütülen aşı kampanyaları sayesinde çiçeği, trahomu bu ülkeden kovduk. Lütfen yeni kızamık, kabakulak, suçiçeği salgınlarına izin vermeyin. Çocuklarınızın böyle bir tehlikeyle baş başa kalmasına müsaade etmeyin. Potasyum zengini şaşırtıcı 5 besin Çoğumuz potasyum zengini besin denince nedense önce muzu, sonra da kayısı ve şeftali ile patatesi hatırlıyor. Oysa çok daha önemli potasyum kaynaklarımız var. ◊ Fasulye: Kuru fasulye çok ciddi bir potasyum kaynağı. Ucuz ve sürekli tüketilen bir gıda olması da önemli. ◊ Lahana: Sadece probiyotik ve prebiyotik zenginlik için değil potasyum zenginliği için de düzenli olarak lahana tüketmenizde fayda var. ◊ Ispanak: Özellikle taze ıspanakla hazırladığınız bir ıspanak salatasının sadece folik asit ve koenzimle değil, tıka basa potasyumla da doğlu olduğunu unutmayın. Pazıyı da ıspanakla aynı gruba koyabilirsiniz. ◊ Domates: Sadece likopen ve posa zengini değil, aynı zamanda ciddi bir potasyum kaynağı olarak da işe yarıyor. ◊ Pancar: İster gövdesini, ister yaprağını tüketin fark etmiyor, iki kısım da bol bol potasyum içeriyor. Proteinsiz neden olmaz? Sorunun cevabı tek bir cümleyle özetlenebilir: Proteinler hücre, doku ve organlarımızın onarılması, yenilenmesi ve yaşamlarını sürdürebilmesi için vazgeçilmez besinlerdir. Proteine herkesin ihtiyacı var. Yetişkin birinin günde her bir kilosu için 0,8 gram civarında protein kazanması lazım. Bu miktar çocuklar, hamileler ve ağır egzersiz yapanlarda 1.5 grama kadar çıkabiliyor. Önemli olan sadece protein kazanmak da değil. Proteinleri farklı kaynaklardan temin etmek de mühim bir nokta. Bitkisel ve hayvansal proteinleri dengeli bir şekilde kazanmaksa çok daha mühim bir ayrıntı. Peki bu kaynakların en değerlileri hangileri? Yanıt aşağıdaki kutuda... Hangi protein? En başa yumurtayı yazın. Orta boy bir yumurtada 8-9 gram protein bulunduğunu unutmayın. Ardına süt ürünlerini özellikle de yoğurdu ekleyin. Normal yoğurdun 100 gramında 4, süzme yoğurdun 100 gramında ise 10 gram civarında kaliteli protein var. Süt grubunun protein şampiyonu peynir ama onu sadece kahvaltılarda tükettiğimiz için biraz geriye aldım, 100 gram peynir 10-25 gram kadar protein ihtiva edebiliyor. Peynir ne kadar sert, eski, yağ oranı ne kadar düşükse protein içeriği o oranda artıyor. Kırmızı ve beyaz etler de protein zengini besinler. Et, tavuk, hindi ve balık etinin 100 gramında ortalama 25-30 gram protein var. Bitkisel kaynaklara gelince... Onları aşağıda özetledim ama şunu iyi bilin; son yıllarda bitkisel proteinler, özelikle bakliyat proteinlerinden hazırlanan protein tozları çok daha öne geçtiler. Bitkisel protein kaynakları hangileri? ◊ Bakliyat grubu: Her biri birer protein bombası. Zaten bu nedenle de halk arasında kuru fasulye, bezelye, nohut gibi besinlere “fakirin kırmızı eti” de deniyor. Bu grup besinlerin 100 gramında ortalama 15-20 gram protein bulunabiliyor. ◊ Tam tahıllar: Özellikle bulgur güçlü bir protein kaynağı sayılabilir. Tahıllar ve tahıl ürünlerinin 100 gramında 6-8 gram civarında bitkisel protein var. ◊ Kuruyemişler: Bademi en başa yazın. Arkasına fındığı, cevizi ekleyin ve her birinin 100 gramında 10 gram bitkisel proteinin varlığını bir kenara not edin. ◊ Diğerleri: Ayçiçeği ve kabak çekirdeği tohumu, susam, Antep fıstığının da proteini yüksektir. ◊ Sebze ve meyveler: Vitamin, mineral ve antioksidan bombası olmalarına rağmen sebze ve meyvelerin 100 gramındaki protein 3 gramı geçemiyor.
Başlıktaki soruyu rahatlıkla “Evet!” diye yanıtlayabilirsiniz. Nedeni şu: Domatesi veya domates ürünlerini bol ve sık yiyen erkeklerde prostat kanseri daha seyrek görülüyor. Bu bilgiyi bilimsel anlamda ilk kez kanıtlayan, Harvard Tıp Fakültesi’nin araştırmacılarından Dr. Edward Giovannucci. Edward Giovannucci, 1995’te 48 bin erkek üzerinde yaptığı araştırmada fazla miktarda domates yiyen erkeklerde prostat kanseri riskinin azaldığını gösterdi. Sonraki çalışmalar, bu bulguları doğruladı: Domates ve domates ürünlerini (ketçap, salça, domates çorbası, domates suyunu, domatesli sosları) fazla miktarda tüketmek, erkekleri prostat tümörlerinden korumada ciddi ölçüde işe yarıyordu. Sonraki çalışmalar, bol ve sık domates yemenin yalnızca prostat değil akciğer, mide, kalın bağırsak, meme kanserini önlemede de işe yaradığını gösterdi. Domates bu başarısını içinde bol miktarda bulunan “LİKOPEN” isimli karotenoide borçluydu. DİKKAT  Vitamin noksanlığı depresyonla ilişkili olabilir Doğrudan depresyon nedeni olmasalar bile bazı vitaminlerin eksikliği depresyon riskini artırabiliyor. Özellikle B-12 vitamini yetersizliğinde depresyon riski belirginleşiyor. Bilhassa vejetaryen beslenen depresyon hastalarında B-12 seviyesini ölçmek lazım. D vitamini noksanlığı da önemli bir sorun ve çok yaygın bir problem. Çok düşük düzeylerde D vitamini de depresyonla ilişkili olabiliyor. B-6 vitamini noksanlığının da depresyona yakalanmayı kolaylaştırdığı unutulmamalı, özellikle doğum kontrol hapı kullanan genç hanımlarda depresyon teşhisi konulurken B-6 vitamini seviyesi de kontrol edilmeli. UNUTMAYIN  1 porsiyon=30 gram kuruyemiş Beslenme uzmanları kabuklu yemişlerin bir porsiyonunu “30 gram” olarak kabul ediyor ve bir porsiyonda ortalama 150-200 kalori bulunduğunu varsayıyorlar. Peki bu 30 gramda neler var: 20-25 badem, 20 fındık, 30-35 yer fıstığı, 30-35 antepfıstığı, 6-8 adet ceviz bu rakamı tutturmaya yeterli! Tabii ki fındık, ceviz ya da bademin büyüklüklerini de dikkate almalısınız. HATIRLATMA  Yiyorsanız yürüyeceksiniz Eğer kuruyemişlerden herhangi birini bir ara öğün seçeneği olarak tüketir ya da yiyeceklerine eklerseniz sağlıklı bir seçim yaptığınızdan emin olabilirsiniz. Burada dikkat etmeniz gereken şey, yüksek kalori besinler olduğunu unutmamak, fazlasının kilo aldırabileceği ya da kolesterol yükseltebileceği ihtimalini akıldan çıkarmamaktır. Yukarıdaki 30 gramlık porsiyonları hızlı yürüyüşte 30, yavaş yürüyüşte 40 dakikada ancak yakabileceğinizi aklınızda tutarsanız yerken daha dikkatli olursunuz. Unutmayın: Fazladan yediğiniz her bir fındık için en az 1 dakika daha fazla yürümeniz lazım! OKUR SORUSU 3 SORU/3 CEVAP SORU 1: Bromelain ödem azaltır mı?   Bromelain, ananasta bulunan bir madde. Yangısal-iltihabi süreçleri baskıladığı, travma ve incinmelere bağlı şişlikleri azalttığı biliniyor. Bu nedenle özellikle vurma, burkma ya da cerrahi müdahaleler sonrasında oluşan ödemlerin daha çabuk iyileştirilmesinde kullanılıyor. Bazı klasik cerrahlar da özellikle yüz operasyonlarından önce hastalarına bromelain kullanmalarını öneriyor, amaçları ameliyat sonrası şişliklerin daha kısa sürede azalması. SORU 2: Rhodiola güç verir mi?   Adaptojen bitkilerden biri olan rhodiola köklerinin enerji artırdığını, özellikle strese karşı direnci güçlendirdiğini gösteren bilgi ve bulgular var. Avrupa’da birçok işadamı ve beyaz yakalı bu desteği kürler halinde kullanıyor. Kısacası rhodiola özleri özellikle işadamları, siyasetçiler, finans sektöründe çalışanlar tarafından çok sevilen bir enerji sağlayıcı ve stres savar. SORU 3: Alfa lipoik asit aç mı, tok mu alınmalı? Benim de favori desteklerim arasında yer alan alfa lipoik asiti aç da tok da kullanabilirsiniz. Günde iki kez 100-300 mg’lık dozlar halinde ve 2-3 aylık kürler şeklinde kullanmanızı tavsiye ederim. Ben bu desteğin özellikle coenzim Q10 ve asetil L-karnitin ile birlikte kullanılması halinde mitokondri DNA’sındaki hasarı azaltarak hücre ömrünü uzattığını düşünenlerdenim. Alfa lipoik asit özellikle cilt yaşlanmasını yavaşlatan çok ama çok güçlü bir doğal antioksidan. Ciddi bir yan etkisi ve herhangi bir zararı yok gibi görünüyor. İYİ HABER  Düzenli yürüyüş bellek kaybı riskini azaltıyor Yürüyenlerin sadece bedeni değil, belleği de daha geç yaşlanıyor. İşte kanıtlar... * Kalp ve beyin için nelerin yararlı olduğu konusunda yapılan bir araştırmada 70 ve üzeri yaşlarda yapılan düzenli yürüyüşün zihni canlı tuttuğu ve Alzheimer’ı önlemeye yardımcı olduğu belirlenmiş. * Düzenli fiziksel aktiviteler mental çöküşü önleyebiliyor. Bulgular yapılan aktivitelerin çok da ağır olması gerekmediğini, düzenli yürüyüşün yeterli olabileceğini gösteriyor. * Yaşları 71-93 arasında değişen 2 bin 257 erkek üzerinde yapılan bir çalışmada, günde 500 metreden daha az yürüyen grupta, günde 250 metre veya daha fazla yürüyenlere oranla Alzheimer veya başka bir demans türünün gelişme riski iki kat fazla bulunmuş... * Yaşları 70-81 arasında değişen 16 bin 466 hemşire üzerinde yapılan bir çalışma ise, haftada 1.5 saat yürüyen kadınların zihinsel testlerde aktivitesi az olanlara göre daha olumlu sonuçlar elde ettiğini göstermiş. * Çalışma sonuçları zihinsel çöküşü azaltmak isteyen yaşlı insanlar için güzel bir haber veriyor: “Bol bol yürüyüş yapın!” Daha hızlı değil, daha sık ve daha uzun yürümeye çalışın.  
Bahar bizi gerçekten yorar mı? Yoksa “bahar yorgunluğu” dediğimiz şey yani nisanla birlikte kapımızı çalan “halsizlik, yorgunluk, isteksizlik halleri” yorgun bir kışı geride bırakıp yeni bir mevsime yelken açmak mı? Anlaşılan o ki bu iki sorunun da yanıtı net ve açık değil. Çünkü uzmanlar, bilimsel anlamda “bahar yorgunluğu” diye bir şeyin olmadığı düşüncesindeler. Konuya da bir hayli mesafeli bakıyorlar. Ama gelin yine de biz bahara yorgun girenlere “haklısınız!” deyip etkili olabilecek ilk 10 çareyi sıralayıverelim. Buyurun... Bahar yorgunluğuna 10 çare! 1- Şekerli ve unlu besinlere mesafeli olun. 2- Öğünlerinizi iyi planlayın, proteinden zengin (yumurta, yoğurt, balık, bakliyat) beslenin. 3- Protein zengini o besinleri posa zengini yeşil sebzelerle, özellikle de kök sebzelerle (yer elması, pancar, kereviz, turp) evlendirin. 4- B12 ve D vitamini seviyenizi kontrol ettirin. B12’niz 500’ün altında, D vitamininiz 50’nin altındaysa takviye ettirin. 5- Magnezyum zengini besinlere (ceviz ve diğer yağlı tohumlar, kabak çekirdeği, ay çekirdeği, badem, yer fıstığı) ağırlık verin, mesela salatalarınıza bunları da ekleyin. 6- Kafeinli içecekleri sınırlayın. 7- Alkollü içeceklerden uzak durun. 8- Ginseng ve rhodiola gibi adaptojen bitkisel desteklerden yararlanın. 9- Bitki çaylarına yüklenin, özellikle de yasemin çayını tercih edin. 10- Uykunuza dikkat edin. Bellek/beyin dostu ilk 10 besin 1- Balık 2- Ceviz 3- Semizotu 4- Chia 5- Keten tohumu 6- Yumurta 7- Yoğurt 8- Yaban mersini/böğürtlen 9- Kuşburnu 10- Muz Yağ eriten alet olmaz Net ve açık olarak söylüyorum: Bugüne kadar ne karnınızda, göbeğinizde, ne de başka yerinizde biriken fazla yağları eritebilen bir alet icat edildi. Firmaların “FDA onayı var”, “filanca bilim adamı da onaylıyor” veya “falanca diyetisyen de tavsiye ediyor” şeklindeki önermelerine sakın inanmayın. Ne ısıtma, ne soğutma, ne titreşim verme... Ne kısa dalga, ne uzun dalga, ne lazer teknikler... Hiçbirisi ama hiçbirisi hiçbir şekilde, hiçbir zaman, hiçbir kimsede işe yaramıyor. Yani siz yatarken yağlarınız erimiyor, eriyemiyor. Yağları eritmenin yolu yediklerinizi azaltmak (yarıya indirmek) ve yaptıklarınızı artırmaktan (iki katına çıkarmak) geçiyor. Öğle egzersizlerini unutmayın Egzersiz için “motivasyon” kadar “zaman” da önemli bir faktör. Özellikle şehirlerde yaşayanlar işti, trafikti derken günlük koşuşturmaların içinde egzersize zaman ayırmakta zorlanıyor. Bana sorarsanız bu “zaman kıtlığı meselesi” özellikle bahar ve yaz boyunca öğle saati aralıklarında çözümlenebilir, öğle tatillerinde yemekten hemen sonra yapacağınız kısa yürüyüşler bile egzersiz açığınızı gidermede işe yarayabilir. Zamanım yok demeyin, öğle tatilinizin bir bölümünü de egzersize ayırmayı ihmal etmeyin. Yağ eriten ot-çöp de yok Her sene bir uyanık firma ya da kişi çıkar, “yağ eritici” olduğunu iddia ettiği çakma bir ürünle hanımların kafasını karıştırmaya çalışır. Bu kimi zaman altın çilektir, kimi zaman gojiberry’dir, kimi zaman da Norveç üzümüdür. Zaman zaman sıra Hatay biberine, Urfa isotuna, lahana kapsülüne, elma krom hapına bile gelir. Bir de klasik bölgesel zayıflatıcı palavraları vardır. Göbeğiniz mi geniş, yutun karnitini erisin. Kalçanız mı kocaman, yüklenin CLA’ya küçülsün. Bacaklarınız yağla mı yüklü, hiç beklemeyin, siz de “davul tozu, minare gölgesi” bitkisel haplardan birine başlayın! Şaka bir yana, özeti şudur: Herhangi bir yağ eritici hap, çöp, bitkisel ürün, takviye yoktur. Sezaryen doğumların oranı yüzde 50’yi geçti Nedendir, nasıldır bilmiyorum. Bilmediğim için de bugüne kadar sezaryen patlaması konusuna hiç girmedim. Ama son yayınlanan sezaryen rakamlarını görünce bu uyarıyı yapma gereği hissettim. Normal doğum, sezaryen doğumdan çok daha doğru bir yol. Yeni doğan için çok daha faydalı bir yöntem. Özellikle yeni doğan bebeğin sağlığı bakımından mühim bir ayrıntı. Çünkü yeni doğanın normal doğum kanalından geçerken karşılaştığı mikroplar onların bedenlerinde daha sonra gelişebilecek olan mikrobiyomun (yani probiyotik bağışıklık gücünün) ilk öğretmenleri. Anne karnında steril yaşayan bebek doğal doğum kanalından geçerken vajinal florayla (sıvıyla ve içindeki mikrobiyolojik yapılanma yani probiyotik bakterilerle) temas ediyor. Kanalda bulunan mikroplar ağız, burun, cilt yoluyla yeni doğan bebeğin vücuduna yerleşiyor. Ve işte o bebeklerin de bağışıklık sistemi daha güçlü oluyor. Çünkü doğum kanallarından aldıkları mikroplar bağışıklık sistemlerinde onları ömür boyu koruyabilecek bir yapılanmanın da o ilk temelleri olma görevini üstleniyor. Sezaryen ise bu şansı ortadan kaldıran bir işlem. Peki sezaryen zorunlu olduğunda ne yapılmalı? Mühim bir sorun da şu: Tıbbi nedenlerle mecburen sezaryenle dünyaya gelen bebeklerin normal yoldan doğan bebeklere oranla karşı karşıya kaldıkları “bağışıklık şanssızlığı” ya da “bağışıklık eksikliği” sorununa bir çare bulunabilir mi? Uzmanlar bu alanda da çalışmalar yürütüyor. Bazı kliniklerde sezaryenle dünyaya gelen bebeklere annelerinin doğum kanalı sıvısından alınan numuneler (sıvı yapı) bebeklerin ağız ve derilerine sürülerek bağışıklık sistemlerinin güçlü tutulmasına çalışılıyor. Bu muhtemelen ciddi bir çözüm olacak.
Reflünün son yıllarda tıpkı depresyon, obezite, uykusuzluk gibi giderek yaygınlaşan bir problem haline geldiği kesin. Bunun stres meselesinin yoğunlaşmasıyla da beslenme yanlışlarının sıklaşması ve fast food beslenme alışkanlığının devreye girmesiyle de bağlantısı var. Mide sıvısının asit içermesiyle birlikte yemek borusuna geri kaçması zannedildiğinden daha sık görülen önemli bir sağlık tehdidi. Önemli çünkü sadece oluşturduğu ekşimeler, yanmalar, geğirmeler, ses kısıklıkları, ağızda metalik tatlar, ağız kurulukları, öksürmelerle hayat kalitemizi düşürmekle kalmıyor, yemek borusu kanserine kadar ulaşabilen bazı yaşamsal sorunlara da zemin hazırlayabiliyor. Reflünün son yıllarda tıpkı depresyon, obezite, uykusuzluk gibi giderek yaygınlaşan bir problem haline geldiği de kesin. Bunun stres meselesinin yoğunlaşmasıyla da beslenme yanlışlarının sıklaşması ve fast food beslenme alışkanlığının devreye girmesiyle de bağlantısı var. Hızlı yemek, çiğnemeden yutmak ve daha pek çok neden de sayılabilir. Peki reflüsü olan birisi nasıl beslenmeli, nelere dikakt etmeli diyorsanız onun yanıtlarını da aşağıdaki kutuda özetlemeye çalıştık. Anti reflü bazı tavsiyeler ◊ Rafine/paketlenmiş ürünleri, unlu, şekerli besinleri azaltın. ◊ Kızartmaları en aza indirin, özellikle hazır gıda kızartmalardan uzak durun. ◊ Fast food yiyecekleri yemeyin. ◊ Aşırı yağlı yiyeceklerden uzak durun. ◊ Akşam yemeğinizi erken yiyin ve mümkün olduğu ölçüde hafifletin. ◊ Yatmadan önce bir şeyler yemeyin, mideniz doluyken yatağa girmeyin. ◊ Bol ve sık su için. ◊ Yoğurt, kefir gibi probiyotikli besinleri daha sık tüketin. ◊ Portakal ve domates suyu, limonata, greyfurt suyu da reflüyü tahrik edebiliyor, dikkat edin. ◊ Çiğ kuru soğan, kızarmış patates veya patates püresi, kepekli yiyecekler reflüyü tetikleyebiliyor, unutmayın. ◊ Çay, kahve, çikolata da reflüyü tetikleyebilen besinler. ◊ Şarap ve bira gibi mayalı içkilerden uzak durun. Düşmek mühim mesele Biliyorsunuz, bizim iyi yaşlanma kurallarımızın en başında “DÜŞMEYİN” tavsiyesi vardır. Çünkü özellikle yaşlılarda düşmeler çoğu zaman kemik kırıklarıyla sonuçlanıyor. Bu kırıklar da ciddi sağlık problemlerine, ekonomik ve sosyal sorunlara yol açıyor. Düşme meselesinin en önemli nedeni yaşlanma ama başka nedenler de var. İsterseniz onları da yeniden bir hatırlayalım. - Alkol kullananlar - Uyku ilacı, sakinleştirici, antihistaminik yutanlar - Görme problemi olanlar - Kas hastalığı bulunanlar - Nörolojik sorunlar (Parkinson hastalığı) yaşayanlar - Bazı kulak hastalıkları (vertigo) ile uğraşanlar - Ortostatik hipotansiyonu olanlar Belleği zayıflatan ilaçlar hangileri? ◊ Uyku hapları ◊ Sakinleştiriciler ◊ Antidepresanlar ◊ Antipsikotik ilaçlar ◊ Antihistaminikler ◊ 5 HTP içeren takviyeler ◊ Betablokerler ◊ Statinler Kısa süreli açlık kürü nasıl yapılır? Eğer sağlığınız müsaitse haftada 1, 2 veya 3 gün kısa süreli açlık kürleri uygulayabilirsiniz. Bu kürleri yaparken açlık sürenizi kadınsanız 12-14, erkekseniz 14-16 saatten fazla uzatmayın. Bu süre içinde sadece su veya sebze suları için. Şekersiz çay, 1-2 fincan kahveye de izin var. Açlık dışında kalan 8-10 saatlik sürede mümkünse iki öğün beslenin. Sabah sıkı bir proteinden zengin kahvaltı yapın, akşam erken saatlerde protein ve sebze zengini bir yemek yiyin. Kür günlerinde sakın alkol almayın, aşırı değil makul miktarda kalori tüketin. Mümkünse de kadınsanız 1400, erkekseniz 1800 civarında kalori ile idare edin. Ağır egzersizlerden kaçının. Günde bir kez 35-45 dakikalık hafif bir yürüyüşle programınızı destekleyin. Daha güçlü dizlere sahip olmak istiyorsanız ◊ Sırtınızı duvara yaslayıp ayakta durun. ◊ Dizleriniz hafif kırık vaziyette olsun, ayaklarınızın ucu tam karşıya baksın. ◊ Dizleriniz 90 derecelik bir açıda olana kadar sırtınız duvara yaslı vaziyette yavaş yavaş aşağıya doğru kayın. ◊ Diz, bacak ve kalça açınız 90 derecede olacak şekilde 25-30 saniye kadar durmaya çalışın. ◊ Sonra tekrar ayağa kalkın ve hareketi tekrarlayın. ◊ Egzersiz tekrarı uzadıkça 30 saniyelik süreyi bir dakikaya kadar uzatın, çömelip kalkma tekrarlarının sayısını artırın. Ruhsal obezite nasıl önlenecek? Yeni hayat bizi sadece bedensel obezite ile tehdit etmiyor, ruhsal obezite meselesi de önemli bir sorun haline geliyor. Bunu önlemek için bir şeyler yapmamız lazım. Mesela mı? - Stres yönetiminde ustalaşın. - Depresyona savaş açın. - Uykunuzdan taviz vermeyin. - Etrafınızı dağınık tutmayın. - Belleğinize gereksiz bilgi kaydetmeyin. - Organize olun. - Her görevi üstlenmeyin, hayır demeyi bilin. - Önemli bilgilerin kaydını tutun, not alın. - Önemsiz işleri ertelemeyip hemen yapın ve unutun.
“Fat and fit” yani “yağlı ama formda” kavramı son 10 yılın en çok tartışılan sağlık konularından biri. Bana göre de bir miktar yağlı ama yeteri kadar kaslı biriyseniz ve bu kaslarınızı her gün düzenli egzersiz yaparak, özellikle yürüyerek ve haftada bir-iki defa ağırlık çalışmasıyla destekleyerek yaşamınızı sürdürdüğünüzde yağsız ama hareketsiz birine oranla daha sağlıklı hatta daha uzun bir ömür sürme şansınız var. Ne var ki fazla kilolu ya da obez biriyseniz ve fazla kilolu kalmakta ısrarınızı sürdürüyorsanız her gün düzenli egzersiz de yapsanız, yani formda ve fit biri de olsanız kan şekeriniz, kolesterolünüz, tansiyonunuz normal de olsa kalp riskiniz beklenenden daha yüksek. Bu yeni çalışma İngiltere’de yapıldı. Önemli bir tıp dergisinde de (European Health Journal) yayınlandı. Çalışmada 10 farklı Avrupa ülkesinden yarım milyondan fazla kişinin sağlık verileri incelendi, varılan sonuç net ve açık: Fazla kilolu veya obez biriyseniz tansiyonunuz, kolesterol ve şekeriniz normal de olsa kalp hastalığı geçirme riskiniz normal kilolu birine oranla yüzde 28 daha fazla. Özeti şudur: Sağlık verileriniz mükemmel bile olsa sağlıklı bir kilo aralığında kalmaya gayret edin. Egzersiz yapıyorsanız... ◊ Egzersiz süresince ağızdan değil, burundan nefes alın. ◊ Egzersiz öncesinde, egzersiz süresi ve sonrasında yeteri kadar su için. ◊ Egzersize, ısınma hareketleriyle başlayıp soğuma hareketleriyle tamamlayın. ◊ Egzersizden hemen sonra sauna veya buhar banyosu yapmayın. ◊ Kalp ve hipertansiyon hastasıysanız, şeker hastalığınız varsa, aşırı kiloluysanız, romatizmal bir sorununuz varsa egzersiz çalışmalarına başlamadan önce doktorunuzdan onay alın. ◊ Uzun süreli açlığı takiben veya ağır bir yemekten hemen sonra ya da uykudan hemen önce egzersiz yapmayın. ◊ Egzersiz yaptığınız ortamın ısısına, havasının temizliğine özen gösterin. Daha çok huzur için ◊ Neşeli ve eğlenceli biri olmayı hedefleyin. ◊ Sosyalleşin ve kalabalıklaşın, yalnız kalmayın. ◊ Daha sık tatil yapın. ◊ Dinlenmeyi ihmal etmeyin. ◊ Uykunuzdan taviz vermeyin. ◊ Toplumsal faaliyetlerde, yardım kuruluşlarında, sosyal-toplumsal aktivitelerde daha çok yer alın. ◊ Hastalara, yoksullara, yaşlılara yardım gibi gönüllü kurumsal faaliyetlere katılın. ◊ Ruhsal gevşeme sağlayan aktiviteleri ihmal etmeyin (Nefes teknikleri, yoga, meditasyon, pilates.) Mutfağınızda bunlara daha çok yer açın ◊ Badem ve ceviz ◊ Kabak çekirdeği ◊ Pazı ve ıspanak ◊ Karalahana ve mor lahana ◊ Maydanoz, fesleğen ve su teresi ◊ Soğan ve sarımsak ◊ Mandalina ve pembe greyfurt ◊ Kırmızı (acı) taze ve pul biber ◊ Nar ◊ Bezelye ve siyah fasulye Anti-selülit reçeteniz ◊ Şekeri, unu ve tuzu azaltın. ◊ Bol ve sık su için. ◊ Yapay tatlandırıcılardan uzak durun. ◊ Bol bol sebze, makul miktarda meyve yiyin. Bunların koyu renkli olanlarını tüketin. ◊ Daha az kafein kullanın. ◊ Alkol kullanmayın. ◊ Bilinçli masaj selülit oluşumunu azaltabiliyor, faydalanın. ◊ Fazla güneşte kalmak selüliti artırıyor, dikkat edin. ◊ Selüliti azaltan en iyi yöntemin her gün tekrarlanan aerobik egzersizler olduğunu unutmayın. ◊ Daha az kalori tüketin, kilo almayın. ◊ Selülit tedavi edici ürünlerden de fazla bir şey beklemeyin. Selülitle mücadeleyi kolaylaştıran besinler Selülit uzmanlarının tavsiye ettiği listelerde şunlar var: ◊ Lesitin içerenler: Yumurta, karnabahar, ıspanak, domates, portakal ◊ Alfa lipoik asit içerenler: Ispanak, mercimek ve diğer bakliyatlar ◊ Bromelain içerenler: Ananas ◊ Likopenli yiyecekler: Domates, kırmızı greyfurt ve kan portakalı ◊ Elajik asit içerenler: Nar ve nar suyu ◊ Kuversetin içerenler: Elma, kırmızı soğan
OBEZİTE tehdidinin en fazla olduğu ülkelerden biriyiz. Büyüme hızı dikkate alındığında da Avrupa’da ilk üçe gireriz. Konu kadınlar olduğunda ise durum daha da vahim. Fazla kilolu ya da şişman kadınlarımızın oranı yüzde 50’den fazla. Yani her iki kadından biri ya fazla kilolu ya da obez.  Bu rakam da Avrupa ülkeleri arasında saptanan en yüksek değer. Kadınlarımızı tehdit eden sağlık sorunu sadece obezite ile de sınırlı değil. Türk kadınları ‘kalp krizinden ölümler’ dikkate alındığında da Avrupa birincisi. Kısacası obezite sorunu alarm veriyor. Bir an önce bir şeyler yapmamız lazım. Lütfen bir çözüm yolu arayalım. Ulusal OBEZİTE PLANI’mızı bir an evvel devreye sokalım. NEDEN BÖYLE OLDU? Biz ilk mesajı 2004’te Hürriyet’te “Dikkat obezite geliyor” uyarısıyla verdik. Yaklaşık 15 yıl geçti, bir arpa boyu yol bile alamadık. Problem daha da büyüdü, sadece yetişkinler için değil, çocuk ve ergenler için de bir numaralı sağlık tehdidi haline geldi. İşin uzmanları ise Bizans’ın son günlerinde papazların ‘meleklerin dişi mi, erkek mi olduğunu’ tartıştıkları gibi bir tavır içindeler. “BİZİ YEDİKLERİMİZ Mİ, YOKSA YAPTIKLARIMIZ MI ŞİŞMANLATIYOR” sorusuna cevap arıyorlar. Hamburger ve pizza patlamalarını görmezden gelip bu suçu ‘Türkiye’nin milli ‘fastfood’ları dürüm, lahmacun, döner gibi yüksek karbonhidratlı‘ besinlere bağlamaya çalışıyorlar. Konu nişasta bazlı şekere, gırtlağına kadar şeker yüklü gazlı, kolalı içeceklere, kantinlerde kaçak satılan cips, gofret ve bisküvilere geldiğinde ise ciddi bir tepki vermiyorlar. Oysa problemin çözümü net ve açık: Çocuklar ve halkımızı beslenme ve aktivite bilinci konusunda daha çok bilgilendireceğiz, geleneksel mutfağımıza sahip çıkıp adına ‘Batı tipi beslenme’ denen rezalete boyun eğmeyeceğiz. AKRİLAMİD TEHLİKESİ - AKRİLAMİD, gıdalara yüksek ısı uyguladığınız veya yaktığınızda ortaya çıkabilen önemli kanserojenlerden biri. Yanmış ekmekler, bisküviler, kömürleşmiş her türlü gıda zaten bol miktarda akrilamid ihtiva ediyor. Akrilamid tehdidinin yüksek ısıda hazırlanan toz kahveler ve çok yüksek ısılarla pişirilen kahve içeceklerinde de fazla miktarda bulunabileceğini gösteren bulgular ve bu yönde gelişen ciddi bazı endişeler var. Bu endişeler nedeniyle de Amerika’da Los Angeles mahkemelerinden biri bazı kahve zincirlerinin ürünlerine ‘kanser uyarısı koymaları’ gerektiğine hükmetti. Karar itiraza açık. Ancak mahkemenin kararında “kahvenin kavrulma sürecinde oluşan bazı kimyasal bileşiklerin (akrilamid) insan sağlığını tehdit edebileceğine” yönelik endişelerin net ve açık olarak ortadan kaldırılması gerektiğine hükmedildi. Netice şu: Kahve tüketiminde dikkatli olmak, özellikle toz kahveler ve yüksek ısıda hazırlanan kahve içeceklerinden biraz uzak durmakta fayda var. Türk kahvesine gelince: Günde bir fincan Türk kahvesi şekersizse eğer bana göre diğerlerinden daha güvenlidir.  
Depresyon sadece mutluluk ve huzurun değil, sağlığımızın da mühim düşmanlarından biri. Depresyon kalbi hasta ediyor, beyni unutkan yapıyor, bağışıklığı baskılıyor, bedeni yorgun, halsiz, bitkin bırakıyor. Kısacası olabildiğince erken dönemde tanınması, süratle el konulup çözümlenmesi gereken bir problem. Son yıllarda ciddi bir yaygınlık gösterdiği de herkesin malumu. “Peki, işaretleri neler?” diyorsanız aşağıdaki kutuda 10 maddede özetledik. Eğer bu belirtilerden üç veya daha fazlası sizde de varsa bir psikiyatri uzmanıyla görüşme- nizde fayda olabilir. Depresyonun 10 işareti 1- Konsantre olmada zorlanma 2- Unutkanlık 3- Uyku bozuklukları 4- Cinsel istekte azalma 5- İlerleyici bir halsizlik ve yorgunluk 6- Önceden zevk alınan işlerden zevk alamama 7- Keyifsizlik ve mutsuzluk 8- Sık sık üzgün, keyifsiz, çaresizlik hissi dalgalanmaları 9- Değersiz ve güvensiz hissetme periyotları, endişe hali 10- Karar vermekte güçlük çekme Selenyumun fazlası zararlı Selenyum güçlü bir antioksidan. Etkili bir kanser savar mineral. Mühim bir yaşlanma freni. Ne var ki onun da fazlası tehlikeli. Çünkü selenyum vücuttan kolayca atılamayan bir mineral. Tavsiyem; günde erkekseniz 75, kadınsanız 50 mikrogramı geçmemeniz. Mümkünse kan analizleriyle selenyum seviyesini izlemenizdir. İki güzel cümle ◊ Sorgulanmayan hayat yaşamaya değer değildir. (Sokrates) ◊ İnsanın karakteri onun kaderidir. (Heraklitos) Kimler meyveyi azaltsın? ◊ Şeker hastaları ◊ Gut hastaları veya ürik asidi yüksek olanlar ◊ İnsülin dirençliler ◊ Kilo sorunu olanlar ◊ Trigliserid seviyesi yüksek saptananlar ◊ Karaciğeri yağlı olanlar 1 porsiyon meyve ne kadar? ◊ 1 orta boy elma/armut/portakal/şeftali ◊ 2 adet kayısı veya iri erik ◊ 6-8 adet çilek ◊ 8-10 adet kiraz ◊ 15 üzüm tanesi ◊ 2 adet incir ◊ 2 adet mandalina Ağrı kesici haplar karaciğerinizin canına okuyabilir İlaç sever bir toplumuz. Özellikle ağrı kesiciler evlerimizin vazgeçilmez aksesuvarlarından biri. Bunlardan biri var ki, bilhassa karaciğer için çok ama çok tehlikeli. Uzmanlar akut karaciğer yetmezliği vakalarının neredeyse yarıya yakınından asetominofen isimli (parasetamol) ağrı kesicinin sorumlu olduğunu söylüyor. Ayrıca bu maddenin karaciğere verdiği zarar alkolle birlikte alındığında daha da artıyor. Yuttuğunuz ağrı kesicilerin içeriğine ve miktarına dikkat edin. Sadece parasetamol/asetominofen içerenlerinden değil, her türlüsünden (dipiron, diklofenak, naproksen, etodolak, salisilik asit, ibubrufen) uzak durun. Ağız kuruluğunun nedenleri Ağız kuruluğunun en sık görülen nedeni kan şekeri yüksekliği, yani şeker hastalığıdır. Kanda şeker yükselince idrar miktarı artıyor, vücut susuz kalıyor, neticede de ağız kuruluğu ortaya çıkıyor. Bağışıklık sistemindeki problemler nedeniyle ortaya çıkan Sjögren sendromu da önemli. Bu hastalıkta tükürük bezleri yanlış bağışıklık cevapları nedeniyle iltihaplanıyor, iltihaplanınca da yeterince tükürük imal edemiyor. Neticede ağız kuruluğu başlıyor. Bu hastalık sadece tükürük bezlerini değil, gözyaşı bezlerini de iltihaplandırdığı için çoğu defa ağız kuruluğuna göz kuruluğu da ekleniyor. Göz kuruluğunun en erken işareti ise “gözlerde kum varmış hissi” oluyor. Tükürük bezi hastalıklarında da ağız kuruluğunun ortaya çıkabileceği, örneğin tükürük kanalı tıkanıklıklarının ağız kuruluğu ile sonuçlanabileceği aklınızda olsun. Bu testi yaptırdınız mı? Hızlı ve kötü yaşlanmanın en mühim nedenlerinden biri, kan şekerinin aşırı ve sürekli yükselmesidir. Kan şekeri artınca “glikasyon” olarak bilinen çok kötü bir kimyasal süreç devreye giriyor, protein yapısındaki maddeler şekerle birleşip yapısal değişime uğruyor. Bu değişim sonrasında oluşan yeni ürünler ise hücre, doku ve organlarda toksik etkilere yol açıyor. Hızlı yaşlandırıyor, paslandırıcı, yaşlandırıcı süreçleri tetiklemeye başlıyor. Kanımızda oksijen taşımakla görevli “hemoglobin” molekülü de bir tür protein. Şeker arttığında o da glikasyona uğruyor ve “hbA1c” yapısına dönüşüyor. Glikasyona uğramış hemoglobin miktarının artması demekse -yani hbA1c’nin yükselmesi- glikasyon süreçlerinin hızlandığı anlamına geliyor. O halde bu testi sadece diyabetin takibinde değil, sağlıklı yaşamı ve yaşlanmayı izlemede de kullanmamız mümkün. Makul değer 5.5 ve altı. 5.7’den sonrası “aman dikkat!” uyarısı getiriyor. 6 ve sonrası “adımlarına dikkat et, ayağını denk al!” anlamına geliyor. 6.5 ve sonrası ise “acil önlem almalısınız” diyor. Bir araştırmada hbA1c’deki yüzde 1’lik bir artışın bile kalp damar hastalığı riskinde yüzde 20’ye, göz ve böbrek damar hastalığı riskinde yüzde 40’a varan artış anlamına geldiği gösterilmiş.
Karaciğer yağlanması sessiz, sinsi ve ciddi bir sorun. Tedavi edilmediğinde problem karaciğer iltihaplanmasına, siroza, hatta karaciğer kanserine kadar ilerleyebiliyor. Karaciğer yağlanması, yaygın ve mühim sağlık sorunlarından biri. Yaygınlığın nedeni sadece alkol tüketimindeki artış da değil. Şekerin özellikle nişasta bazlı fruktozun (NBŞ) ve beyaz un mamulü endüstriyel ekmeğin fazlaca tüketilmesi de ciddi bir problem. Bilhassa NBŞ’nin altını çizmek lazım. NBŞ’li besinler tüketen annelerin bebekleri bile karaciğer yağlanmasıyla dünyaya gelebiliyor deniyor. NBŞ çocuk ve gençlerdeki karaciğer yağlanmasının da 1 numaralı sebebi olarak gösteriliyor. Çünkü yedikleri bisküviler, gofretler, içtikleri gazlı gazsız içecekler NBŞ kaynıyor. Peki konu neden bu kadar önemli? Karaciğer yağlanması sessiz, sinsi ve ciddi bir sorun. Tedavi edilmediğinde problem karaciğer iltihaplanmasına (hepatit), siroza, hatta karaciğer kanserine kadar ilerleyebiliyor. Ayrıca karaciğer yağlanınca detoks fonksiyonlarını da yerine getiremiyor. Kilo almayı kolaylaştırıyor, yorgun düşürüyor, halsiz bırakıyor. Netice şudur: Karaciğer yağlanmasını ciddiye alın ve çözüm arayın., Size pilates yetmez her gün yürüyün! Pilates çok faydalı bir bedensel çalışma biçimi. Harika bir kas güçlendirici ve şekillendirici. Eklem ve eklem çevresi dokuları için de mükemmel bir elastikiyet ve güç sağlayıcı. Ama en yoğun pilates çalışmaları bile size en fazla saatte 150-200 kalori yaktırabilir. Bu da sağlıklı bir kilo aralığında kalmanız için pilatesin yeterli bir aktivite türü olmadığı anlamına gelir. Özellikle kilo sorunu olanların, hele hele insülin direnci nedeniyle kilosunu yönetmekte zorlananların sadece pilates ve/veya yogayla sorunlarını çözebileceklerini düşünmeleri yanlıştır. İdeal formül bence şu olmalı: Haftada beş gün tempolu yürüyüş, iki gün pilates çalışması. Unutmayın; pilates yürüyüşün yerine geçemez. Bu çekirdek uyku dostu! Kabak çekirdeği mükemmel bir atıştırmalık. Lezzetli ve besleyici. Aynı zamanda tok da tutuyor. Dikkat edilmesi gereken nokta makul miktarda tüketmek. Zira kalorisi yüksek bir atıştırmalık. 100 gramı yaklaşık 600 kalori içeriyor. Besleyici özelliklerine gelince... E ve B vitaminlerinden zengin yapısı, tıka basa kalsiyum, magnezyum, demir, çinko, selenyum, bakır içermesi onu ayrıcalıklı atıştırmalıklardan biri yapıyor. Sizi de şaşırtacağını düşündüğüm mühim bir özelliği daha var: Doğal bir uyku hapı vazifesi de görebiliyor. Nedeni bol miktarda triptofan ve glutamat içermesi. Triptofan, serotoninin öncü maddesi. Serotoninse mükemmel bir uyku bileşiği. Keza glutamattan üretilen GABA stresi azaltan, gerginliği gideren ve uykuyu kolaylaştırabilen bir madde. Peki neden afrodizyak? Yani cinsel isteği/gücü artırıcı etkisi neye bağlı? İçindeki bol arginine. Arginin nitrik oksit yapımında kullanılan bir madde. Nitrik oksitin sildenafil veya tadalafil gibi etkileri var, cinsel performansı destekleyen bir madde. Tavsiyem şu: Eğer akşam atıştırmalığı arıyorsanız, uyku probleminiz de varsa ve uykudan önce 25-30 gram (1/2 fincan) kabak çekirdeği size yardımcı olabilir. Baklagil neden çok faydalı? Fasulye grubunun yani baklagil ailesinin tamamını “süper besin” kabul edebiliriz. Ama ilk sıraya mercimek ve maş fasulyesini almalı, ardına bezelye ve fasulyeyi koyup nohudu son sıraya yerleştirmeli. Zira nohudun nişastası diğerlerinden çok daha fazla. Bu gruptaki besinlerin hemen hepsinde bol miktarda bitkisel protein, vitamin ve mineral var. Ayrıca özellikle fasulye posadan çok zengin bir besin. Kalın bağırsakları dolduruyor, kabızlıkla da, kolon kanseriyle de mücadelede yardımcı oluyor. Ayrıca fasulyede bol miktarda sitorol (bitki kolesterolü) de var ve kolesterol sorunuyla mücadelede de işe yarıyor. Siyah fasulyeye gelince... Onu bir “tık” daha yukarıya çıkaran, siyah rengini veren antioksidanlar ve içindeki buturik asit. Buturik asit kalın bağırsak sağlığı için çok mühim bir madde. Zira bağırsaktaki dost bakterilerin, probiyotiklerin beslenmesini ve daha iyi çalışmasını sağlıyor. Fasulyenin kilo almayı önleyen ve tok tutan ve geç acıktıran besinler listesinde olduğunu aklınızda tutun. Basit ama mühim 5 ayrıntı Unutmayın, şeytan ayrıntıda gizlidir. Şu 5 basit ayrıntı ise sağlığınızın emniyeti gibidir. ◊ Hepatit aşılarınız tamam mı? ◊ Sık sık 15-20 dk. güneşleniyor musunuz, D vitamini stoklarınız iyi mi? ◊ Dikkatli bir sürücü müsünüz? Emniyet kemeriniz takılı mı? ◊ Alkolü mantıklı ve makul ölçülü tüketiyor musunuz? ◊ Sağlık kontrollerinizi düzenli yaptırır mısınız? Baş ağrısı ne zaman acil bir sorun sayılmalı? ◊ Ağrıya eşlik eden ateş varsa ◊ Yakın bir zamanda kafa travması geçirilmişse ◊ Ağrı efor, aksırma, öksürme gibi bir hareketin hemen arkasından ortaya çıkmışsa ◊ Şimdiye kadar karşılaştığınız en şiddetli ve en farklı ağrıysa ◊ Ensenizde sertlik, başınızda dönme, bulantı, kusma gibi işaretler varsa ◊ Vücudunuzun belirli bir bölgesinde yanma, uyuşma, karıncalanma, daha da önemlisi güç kaybı gibi bir sorun ağrıya eşlik ediyorsa ◊ Ağrıyla birlikte konuşma bozukluğu, bilinç bulanıklığı gibi bulgular da varsa  
İkisi de aynı aileden geliyor. Soyağaçları aynı. Peki hangisi daha faydalı? İkisinde de bol miktarda vitamin, mineral, posa ve antioksidan var. İkisi de kansere karşı koruyucu gücü yüksek olduğu bilinen azotiyosiyanattan zengin sebzeler. “Azotiyosiyanat” kanser hücrelerini baskılayan genleri aktifleştiren doğal bir bileşik, mühim bir “kanser savar” doğal molekül. Peki, hangisinden faydalanalım? Brokoliyi mi, karnabaharı mı tercih edelim? Yanıtım şu: Brokoli Amerikan, karnabahar yerli. Brokoli lezzetsiz, karnabahar lezzetli. Brokoli pahalı, karnabahar ucuz. Brokolinin kıymalısı, yoğurtlusu olmaz, karnabaharın olur. “Gaz” sorunu da brokolide karnabahardan daha fazla. Kısacası tıpkı “Beyaz lahana mı, Brüksel lahanası mı?” seçimine benzer bir durumla karşı karşıyayız. Burada da yanıtımız çok açık ve net: Brokoli değil, karnabahar. Brüksel lahanası değil, beyaz lahana. Keten tohumu mu, chia mı? Keten tohumu da, chia da omega-3 ve posa zengini besinler ama chia keten tohumundan çok daha lezzetli bir gıda. İkisi de tıka basa lif yüklü ama keten tohumunun “bağırsak dostu” olma ve kabızlığı önleme kapasitesi daha fazla. Keten tohumunun da üst bir sınır var, onu günde 1 yemek kaşığından fazla tüketmemelisiniz. (İshal yapar, gaz yapar.) Chia’da ise böyle bir kısıtlama yok. Chia keten tohumuna oranla salataya, yoğurda ve diğer yiyeceklere daha çok yakışıyor. Netice şu: Tercihi siz yapın, kararı ihtiyacınıza ve durumunuza göre siz verin. Hurmada hayat var! Hurma güçlü bir “posa” kaynağı. Bağırsak iç dengesini ve kabızlığı önleme bakımından bu önemli bir avantaj. Ayrıca “tanen”ler olarak bilinen “polifenolik” antioksidanlardan da zengin. Tanenler hemoroid oluşumunu engelleyebilen, iltihaplara ve enfeksiyonlara karşı direnç oluşturan antioksidanlar. Hurmanın mükemmel bir demir ve potasyum kaynağı olduğunu da unutmayın. 100 gramında 700 mg potasyum (mükemmel bir rakam) ve bir mg demir var. Sarı nokta hastalığı ile mücadelede işe yarayan zeoksantin isimli karetenoidin de en güçlü kaynaklarından biri yine hurma. Kalsiyum, magnezyum, bakırdan da zengin olduğunu bir kenara not edin. Bitmedi, hurmanın başka marifetleri de var: K vitamininden, B grubu vitaminlerden de çok zengin. Güçlü K vitamini yapısı nedeniyle pıhtılaşmayı önleyebilen ve kemiklere güç veren bir lezzet. Özeti şu: Hurma vazgeçilmeyecek kadar mühim ve lezzetli bir meyve. Abartmadan her gün yiyebilirsiniz. Bazı akşamlar 2-3 kuru erik yerine 2-3 hurma yemeyi de deneyebilirsiniz. Beyaz peynir mi, kaşar mı? Soru daha önce de geldi. Yanıt yine aynı, yani değişmedi. Beyaz ya da kaşar fark etmiyor, peynirin her türlüsü sağlığımıza destek oluyor. Peynirin protein yapısı, kalsiyum içeriği ve probiyotik gücü çok önemli. Diyetçilerin neredeyse nefret eder hale geldiği “kibrit kutusu” ölçüsüne vuracak olursak (yani yaklaşık 30 gram üzerinden değerlendirirsek) her iki peynir de -normal yağlı olmak koşuluyla- yaklaşık 120-130 kalorilik bir enerji getirisine sahip. Kaşarın kalorisi biraz daha fazla. Protein ve sodyumu biraz daha yüksek, suyu daha az. Aynı miktar kaşar peynir, beyaz peynirden iki kat daha fazla kalsiyum, fosfor ve üç katı magnezyum ihtiva ediyor. Netice şu: İkisinden de faydalanın ve peynirden asla vazgeçmeyin. Metforminin faydası ne? Metformin başlangıçta şeker hastalığının tedavisinde kullanıldı. Özellikle göbekli ve fazla kilolu tip2 diyabetlilerde işe yaradığı anlaşılınca erişkin tipi şeker hastaları için de vazgeçilmez bir ilaç oldu. Daha sonra anlaşıldı ki diyabet riski taşıyan kişilerde, kilo kontrolü ve egzersiz çalışmalarına ek olarak kullanıldığında da işe yarayabiliyor. Metforminin hiperinsülinemik hastalarda daha çok işe yaradığı, insülin direnci ile mücadeleye destek olduğu da önemli bir özellik. Metforminin bağırsak biyolojik dengesini etkileyen, probiyotik yapılanmayı güçlendirebilen etkisi de olabilir. Bu etkinin de insülin direncinin tedavisi ve diyabetin önlenmesinde işe yaraması bile mümkün. Çok sık atıştırmak herkese uymaz! Eğer insülin direnci olan biriyseniz sık sık atıştırma alışkanlığınızdan vazgeçin. Zira özellikle unlu, şekerli, paketlenmiş atıştırmalıklar yeni insülin patlamalarına yol açarak sizi kısa bir süre sonra hipoglisemik (kan şekerinizi düşürüp) yapıp gıda arayışına yöneltir. Eğer açlık duygunuzu yönetemiyorsanız atıştırmalık olarak sebze parçaları, kuruyemişler yanında proteinli besinlerden de istifade edebilirsiniz. Mesela sabah öğle aralığında bir bardak ayran, öğle akşam aralığında yarım su bardağı kadar yoğurt veya akşamları ara öğün olarak bir bardak ılık sütlü kahve tüketebilirsiniz. Horlamak bedeni yoruyor Horlamak, başlı başına ciddi bir yorgunluk sebebi olabiliyor. Özellikle burun tıkanıklığı, geniz eti, fazla kilolar gibi nedenlerle birlikte olduğunda, hele bir de gece boyu tekrarlayan solunum durması yani uyku apnesi ataklarıyla sürdüğünde ciddi bir yorgunluk nedenidir. Gece boyunca apne (solunum durması) atakları geçiren ve bunun farkında olmayan ve ciddi horlama problemi olanların çoğu ertesi sabaha “gece boyunca direksiyon sallayan TIR veya otobüs şoförleri” kadar yorgun uyanırlar, baş ağrısından, dikkat dağınıklığından, unutkanlıktan da yakınırlar. Horlama problemini ciddiye alın.
Daha önce de yazdım: Her probiyotik herkese uymaz. Ekleyeyim: Her probiyotik de işe yaramaz! Eğer bağırsaklarınızı probiyotik çöplüğü haline getirmek istemiyorsanız, bu bilgileri kulağınıza küpe yapın. Eczaneden alacağınız probiyotik takviyenin içinde “Hangi probiyotik var?” sorusuna yanıt arayın. Bana göre kaliteli bir probiyotik ürünün içinde şu dört dost bakteriden mutlaka biri olması lazım, unutmayın. İşte o muhteşem dörtlü! - Lactobacillus plantarum - Bifidobacterium bifidum - Lactobacillus Acidophilus - Bifidobacterium longum SIRT AĞRILARINIZIN NEDENİ OMURGANIZIN EĞRİLİĞİ OLABİLİR Omurga eğriliği (skolyoz) zannedildiğinden daha yaygın bir sorun. Ve tabii ki her sorun gibi onun da hafifi, ortası, ağırı var. Hafifi gözden kaçar. Ortası, hele hele ağırı hem şekil bozukluğu yapar hem de sebep olduğu sırt ağrıları ile can yakar. Çocukluk/ergenlik çağında fark edilip de gerekli koruyucu önlemler alınmadığında, skolyoz problemi bir türlü geçmeyen sırt, bel ve boyun ağrılarının tetikleyicisi haline geliverir. Üstelik bu ağrıların zamanla yorgunluğa ve depresyona bile yol açması mümkündür. Eğer tekrarlayan sırt, bel ve boyun ağrılarından yakınıyorsanız, doktorunuza “belinizde eğrilik olup olmadığını” sormanızda yarar var. Bir küçük not daha: Sürekli sırt, boyun ve omuz ağrılarından yakınan çocuğunuz varsa, bir ortopediste başvurun. Erken bir skolyoz tanısı onun gelecekte karşılaşacağı pek çok sorunu önleyebilir. HAPI YUTMADAN ÖNCE... İlaçları dikkatli tüketmediğimiz tartışma götürmez. Bu yanlışta biz hekimlerin de, eczacı dostlarımız ve siz hastalarımızın da payı var. Oysa her ilaç iki ucu keskin bir bıçak. Bıçağın zararlı yüzünün en çok zarar verdiği organların başında da karaciğerimiz var. İlk neden ilaçların önemli bir bölümünün karaciğere mutlaka bir uğraması, karaciğer tarafından işlemden geçirilmesi. Başka sebepleri de var tabii ki. İşte bu nedenle ilaç yutarken bir değil 11 kez düşünün. Yuttuğunuz her ilaç için şu üç soruyu kendinize sorun: 1- Sorunumu ilaç kullanmadan halledebilir miyim? 2- İlaç yerine doğal bir destek kullansam olmaz mı? 3- Bu ilacın etkili olabilecek en düşük dozu ne olmalı? Unutmayın, sağlık sorunlarımızın pek çoğu doğal yollarla çözümlenebiliyor. İlaçların yalnızca “doktor önerdiğinde”, “eczaneden temin edildiğinde”, doktor ve eczacıların takibi altında kullanılmaları gerekiyor. MÜKEMMEL ZİNDELİK İÇİN 1- Pozitif düşünün. 2- Olumsuz değil, olumlu yaklaşın. 3- “Bu da geçer” demeyi öğrenin. 4- Bardağın boş değil dolu yanını görün. 5- Yetinmeyi bilip “az çoktur” deyin. 6- İyi uyuyun. 7- Doğal destekler kullanın. 8- Sigara ve alkolden uzak durun. 9- Kaliteli protein (yumurta, balık, yoğurt) yiyin. 10- Doğru yağları (zeytinyağı, tereyağı) ve karbonhidratları (bakliyat, sebze) tercih edin. 11- Güne bir bardak ılık su ve keyifli bir kahvaltıyla başlayın. 12- Öğün atlamayın. 13- Kafeinli içecekleri abartmayın. 14- B12 ve D vitamini rezervlerinizi doldurun. 15- Demir eksikliğinden korunun. 16- Yeteri kadar omega-3 kazanın. 17- Her gün egzersiz yapın. 18- Susuz kalmayın. 19- Akşam yemeğinizi hafifletin. 20- İlaçlardan uzak durun. HİPOTİROİDİ HER KILIĞA GİRER Tiroit bezi metabolizmamızın orkestra şefidir. O hızlanınca metabolizmamız da hızlanır. O yavaşlayınca metabolizmamız da yavaşlar. Ayrıca çok sık arızaya geçen organlarımızın başında da yine tiroit bezimiz gelir. Arızaya geçişi ise bazen aşırı (hipertiroidi), bazen de yetersiz hormon üretimi (hipotiroidi) ile neticelenir. En sık görüleni “tembelliği” yani “hipotiroidi”dir. Farklı nedenleri olsa da hipotiroidinin tablosunun klinik belirtileri de pek değişmez. Ortaya çıkabilecek belirtilerin sayısı da saymakla bitmez. Öyle ki bazen “işin uzmanı” hekimlerin bile aklına zor gelebilecek nadir bir belirti, uzun süre hastalığın ilk ve tek işareti olabilir. Bu da teşhisi geciktirir. Kısacası “hipotiroidi” her kılığa girebilen bir “orta oyuncusu” gibidir. Hipotiroidi hastalarında ortaya çıkabilecek belirtilerden ilk 20’sini diğer kutuda sıraladım. Eğer bu belirtilerden 2 veya daha fazlası sizde de varsa vakit kaybetmeden gidip bir “Hs-TSH” testi yaptırın. Rakam 3’ten yüksek çıkarsa işin uzmanı bir hekimden yardım isteyin. 4 veya 5’in üzerinde ise doktorla görüşmeyi ertelemeyin. HİPOTİROİDİNİN 20 YÜZÜ! 1- Yorgunluk hissi 2- Kilo alma, kilo vermede zorlanma 3- Ciltte kuruluk 4- Saç dökülmesi, kuru ve kırık saçlar 5- Kabızlık 6- Uyku hali, eğilimi 7- Tırnaklarda kolay kırılma 8- Kas ağrıları 9- Cinsel istekte azalma 10- Çocuk sahibi olamama, sık düşük yapma 11- Yüzde, ayaklarda şişme 12- Boğuk ses 13- Kolay üşüme 14- Nabız sayısında azalma 15- Çocuklarda gelişme geriliği sorunu 16- Depresyon eğilimi 17- Terlemede azalma 18- Konuşmada yavaşlama 19- Bellekte zayıflama 20- Kolesterol seviyelerinde yükselme HAMİLEYE DHA DESTEĞİ ŞART MI? Okurumuzun sorusu şu: “Omega-3 desteği almadan sağlıklı hamilelik sürdürülebilir, sağlıklı bebek doğrulabilir mi?” Sorunun net yanıtına gelince: Omega-3 desteği kullanmak ya da omega-3’lerden zengin beslenmek her hamile için -eğer imkan varsa- vazgeçilmez bir öncelik olmalı. Doktor kontrolünde ve uygun miktarlarda kullanılan omega-3 destekleri, hamile annenin sağlığını da, karnında büyüttüğü bebeğin sağlıklı gelişimini de olumlu etkiler. Omega-3 desteğinin erken doğum, düşük ağırlıklı bebek dünyaya getirme, gebelik zehirlenmesi ve doğum sonrası depresyonu azaltabileceğini gösteren kanıtlara sahibiz. Peki hamileler hangi omega-3’ü kullansın? Bu da çok mühim bir ayrıntı. Hamileler için lazım olan EPA’dan değil de DHA’dan zengin olan omega-3’ler...
Evening primrose oil’den glutatyon’a pek çok destek, cilde nem sağlayarak kuruluğu gideriyor, daha güzel bir görünüm kazandırıyor. Yaşı 40’ı geçen her üç kadından biri cilt kuruluğundan yakınıyor. Sanılanın aksine kuruluğun nedeni sadece az su içmek değil. Kansızlık, tiroid tembelliği, genetik nedenler, hormonal eksiklikler, metabolik sorunlar da cilt kuruluğu yapabiliyor. Bu gibi durumlarda o hastalığı tedavi etmeden kuruluğu gidermek de mümkün olmuyor. Peki başka bir şeyler yapılamaz mı? Tabii ki yapılabilir. Mesela bir evening primrose oil desteğinden faydalanmayı düşünebilirsiniz. Bu destek, yapısındaki gamma linoleik asit sayesinde cilde nem pompalayabiliyor. İlk 2 ay günde iki kez 500 mg, sonra yine 2 ay süre ile günde bir defa 500 mg’lık dozlar ihtiyacınızı karşılayabilir. Hyalüronik asit hapları da aynı faydayı verebilir. Doğru seçilmiş “şekersiz” kolajen hidrozilatları ya da peptanlarla da iyi sonuçlar alabilirsiniz. Glutatyon takviyelerinin de cildi nemlendirip desteklediği Japonya’da yapılan yeni bir çalışma ile net ve açık olarak kanıtlandı. Bir başka önerim de alfa lipoik asit! O da glutatyonu çoğaltarak nem oranını artırabiliyor. Bitmedi! Listeye C vitamini ve koenzim Q10’u da ekleyin. Ve bu son ikilinin de tıpkı alfa lipoik asit gibi glutatyon üzerinden etkili olduğunu da bir kenara not edin. Bedenden çok gönüller yorgun! Yorgunluk yaygın bir sorun ve bu önemli meselede de bilgi eksikliğimiz var. O eksiklik şu: Çoğumuz zannettiğimizin aksine beden değil, gönül yorgunuyuz. Fiziğimiz, kimyamız değil, ruhumuz yorgun. Araştırmalarda da benzer sonuçlar çıkıyor. “Yorgunum!” diyenlerin en az dörtte üçünün bedenen değil ruhen yorgun oldukları anlaşılıyor. Peki neden? Kimler bu “ruh yorgunluğu” tuzağına düşenler? Gönül yorgunları kaygısı, endişesi, üzüntüsü ve yerine gelmesi zor beklentileri çok olanlar. İç çatışmaları, hüzünleri, kaygıları nedeniyle kendini boşlukta hissedenler. Bir bölümü de gizli ya da açık depresyonlular. Eğer siz de günün birinde kendinizi yorgunluk sarmalının içinde hissederseniz arka planda ruhsal bir probleminizin olup olmadığını gözden geçirin. Bu tip yorgunlukların çözümü için de dahiliyecilere değil, psikiyatrlara müracaat edin. Ve küçücük bir not daha: Manevi yaşamın küçülmesi, inanç dünyasının zayıflaması da depresyona paçayı kaptırmayı kolaylaştırabilen bir sorun olabilir, aklınızda olsun. Midenizin kimyasını bozmayın Mide yanması, ağrısı ve ekşimesi yaygın sorunlar. Midede asit pompasını bloke eden (proton pompası baskılayıcıları) ve neticede asit üretimini neredeyse sıfıra indiren ilaçları da biz doktorların gereğinden sık reçetelediği, siz hastaların gereksiz yere kullandığı kesin. Ciddi bir araştırma yapılsa en fazla proton pompası baskılayıcı ilaç tüketen ülkeler sıralamasının ilk 5’ine biz rahatlıkla gireriz ve bu iyi bir gidiş değil. Çünkü bu ilaçların da pek çok zararı var. Bunların kemik erimesini hızlandırabildikleri, özellikle kadınlarda kemik kırılmalarını kolaylaştırabildiğini birkaç yıl önce birlikte öğrenmiştik. Şimdi yeni bir marifetleri daha ortaya çıktı: Proton pompası baskılayıcılar böbreklerimizi de bozabiliyor. Araştırma sağlam ve güvenilir bir merkezde yapıldığı için mühim. Her ilaç gibi bu ilaçları da kullanırken “En az doz ve en kısa süre ne olmalı?” ve “Bu ilaçları yutmasam olmaz mı?” sorularına cevap arayın. Osteoporoz neden patladı? Yeni bin yılın öne çıkan sağlık sorunlarından biri de kemik erimesi (osteoporoz). Problem daha da büyüyecek. İstatistikler 50 yaşı geçen kadınların yarısında, erkeklerin dörtte birinde kemik erimesinin varlığını gösteriyor. Osteoporozun 60 yaş sonrası kemik kırıklarının, özellikle de kalça ve el-ayak bileği kırıklarının birinci nedeni olduğu dikkate alınırsa bu kötü gidişin sadece hayat kalitesi bakımından değil, sağlık ekonomisi için de önemli olduğu daha açıktır. Peki, ne oldu da patladı bu sorun? Öyle ya 60’lıklar, 70’likler, 80’likler eskiden de vardı ve onların kemikleri bizimkiler gibi kof değil, taş gibiydi. Peki neden? Çünkü onlar daha fazla süt ürünü tüketiyor, daha çok güneşle buluşuyor, tencerede kısık ateşte kaynattıkları kemikli et yemeklerini yiyip bol bol kolajen kazanıyor, daha çok hareket ederek kemiklerine kalsiyum pompalıyorlardı. Meyve mi, sebze mi? Meyvenin her türlüsü vazgeçilmezdir. Sağlığınızı destekler. Bedeninize güç, kuvvet verir ama yine fazlası içindeki fruktoz nedeniyle sağlığınıza zarar da verebilir. Peki ne yapacağız? Günde 4-5 porsiyon sebze ve meyve yiyelim ama 4 porsiyonunu sebzeye, bir porsiyonunu meyveye ayıralım. Kısacası ikisinden de vazgeçmeyelim ama “orana” dikkat edelim. Sebzenin de, meyvenin de farklı sağlık faydaları var. Sebzelerde olan bazı şeyleri meyvelerde, meyvelerde olan bazı şeyleri de sebzelerde bulmamız mümkün olmayabiliyor. Önemli olan burada da bilimsel verilere sadık kalıp işin dozunu kaçırmamak. Özellikle meyve tüketirken biraz daha dikkatli olmak. Günlük maksimum 5 porsiyon sebze ve meyve yiyebiliriz ama bu 5 porsiyonun dördünü sebzeye, birini meyveye ayırmak lazım. Sebzeleri bir kenara bırakıp meyvelere yüklenmek yok. Egzersiz hangi hastalıkları önler? Egzersizin çok yönlü bir önleyici ilaç olduğunu daha önce de yazdık. Düzenli egzersiz yapanların pek çok hastalıktan uzak kalma şansları var. Mesela mı? Egzersiz; ◊ Kanser olasılığını azaltır. ◊ Alzheimer hastalığına yakalanma ihtimalini yarıya indirir. ◊ Depresyondan korunmayı kolaylaştırır. ◊ Şeker hastalığı ihtimalini azaltır. ◊ Koroner kalp hastalığı riskini düşürür. ◊ Osteoporozu engelleyebildiği de gösterildi. ◊ Kronik romatizmal hastalıklardan korunmada da işe yarıyor.
Kilo sorunu da obezite de mühim problemler. Sadece metabolik değil, fiziksel ve psikolojik sağlığımız için ikisi de önemli. Üstelik bahar geldi, yaz da kapıda. Yani işin bir de kozmetik boyutu var! İsterseniz gelin bu tatsız soruna ‘toplu bir giriş’ yapalım, ‘KİLO ANAYASASI’na şöyle bir bakalım. Buyurun...   SABAH GÜÇLÜ AKŞAM HAFİF - Metabolik, hormonal ya da ruhsal bir probleminiz varsa önce onu çözeceksiniz. - Az yiyip çok aktif olacaksınız. - Alkolden uzak duracaksınız. - Ciddi bir hipogliseminiz yoksa sık sık atıştırmayıp üç hatta iki öğünle yetineceksiniz. - Protein ve sebze ağırlıklı beslenip meyveyi sınırlayacaksınız. - Yavaş yiyip her lokmayı en az yirmi kez çiğneyeceksiniz. - Yemekten yarım saat önce ve sonrasına kadar su içmeyeceksiniz. - Sabah güçlü, akşam hafif yiyeceksiniz. - Un ve şeker zengini besinleri azaltacaksınız. - Porsiyonlarınızı küçülteceksiniz. - Şekerli içeceklerden uzak duracaksınız. - Her gün ortalama 7500 adım yürüyeceksiniz. - İçecek olarak suyu ve (şekersiz) bitki çaylarını tercih edeceksiniz. - Uykunuz bozuksa düzelteceksiniz. - Yalnız yemeyecek, ayak üstü atıştırmayacaksınız.   ÇİĞ Mİ, PİŞMİŞ Mİ? FİKİRLER farklı. Her kafadan farklı bir tavsiye çıkıyor! Bir kere şunu iyi bilelim: Sağlığımıza faydalı pek çok şeyi çiğ yemek mümkün ve doğru değil. Örneğin yumurtayı çiğ yememelisiniz, çünkü salmonella mikrobu kapmanız ya da biotin (vitamin H) seviyenizi düşürme riskiniz var. Eti, tavuğu, hatta balığı da mümkün olduğu ölçüde pişmiş yemeniz lazım, bunlardan mikrop da kapabilirsiniz. Bazı besinlerin pişirilince daha lezzetli hale geldikleri de kesin. Mesela kırmızı et! Mesela patates! Ne var ki ısıl işlemden geçirilince besleyici gücünü kaybeden gıdaların olduğu da tartışılmaz. Özellikle sebze ve meyvelerde bulunan enzim, vitamin, antioksidan ve minerallerin çoğu pişirdiğinizde tahrip oluyor. Bazı gıdalarda pişirilince AGE denilen ‘yaşlandırıcı’ hatta ‘kanser dostu’ maddeler bile oluşabiliyor. Netice şu: Çiğ yenilebileni çiğ olarak tüketmek ama tamamen çiğ yeme hatasına da düşmemek lazım.   ŞİŞKİNLİK DEYİP GEÇMEYİN ŞİŞKİNLİK (ya da gaz) sorununa yol açabilecek pek çok şey var. Üstelik bunların önemli bir bölümü zannedildiğinin aksine hazım sisteminde de değil başka yerlerde. En başa ‘aşırı stres yükünü’ yazabilirsiniz. Onun hemen arkasına da ‘hızlı yemek, az çiğneyip yutmak’ meselesini ekleyin. ‘Gastrit, kolit, özofagus veya safra reflüsü’ problemleriyle pankreas yetmezliği ve safra kesesi problemlerini de ilave edin. Eğer ‘laktaz’ eksikliğiniz yani ‘laktoz intoleransı’ sorununuz varsa listenize onu da yazmayı unutmayın. ‘Tatlandırıcıların’ çoğunun önemli birer gaz üreticisi olabileceklerini de hatırlayın. Bir de zaten ‘gaz üreten’ (!) besinler meselesi var. Mesela mercimek, fasulye, nohut. Mesela lahana ve arkadaşları. Bir de aklımıza gelmeyen sürpriz sebepler var:�Az su içmek ve probiyotik fakiri olmak da şişkinlik ve gaz problemine yol açabiliyor. Özeti şu: Şişkinlik sorununun zannedildiğinden çok daha uzun bir listesi var. Zaten problem de bu nedenle çok yaygın.   DİYET Mİ EGZERSİZ Mİ? DAHA önce de yazdım ve anlattım ama tekrarda fayda var, tekrarlayayım: İkisi ikiz kardeş gibidir. Hatta tek yumurta ikizidir, birbirinden ayrılmaları, ayrı düşünülmeleri mümkün bile değildir. Ya da bir başka örnek: Kilo meselesini bir kuş gibi düşünün. O kuşun bir kanadına diyeti (beslenme planı), diğer kanadına da egzersiz yani düzenli aktivite yapma kuralını yazın. O kuşun uçabilmesi, hafifleyip rahatça kanat çırpabilmesi iki kanadını birlikte kullanmasıyla mümkündür. Hiçbir kuş tek kanatla uçamıyor, kilo kontrolü de bu ikili birlikte olmadan çözümlenemiyor. Eğer fazla kilolarınızdan kurtulmak istiyorsanız ikisini birlikte yapacaksınız, daha net ve kalıcı bir sonuç için de yediklerinizi azaltıp aktivitenizi arttıracaksınız.   ORTAYA KARIŞIK KİLO ALDIRIR BİZ özellikle ‘kebapçı’ masalarında ve balıkçılarda ‘ortaya karışık’ yemek siparişini pek severiz. Peki doğru mu yaparız? Diyetisyenlerin görüşü şu: Kilo almak istemiyorsanız yiyeceğinizi kendi tabağınıza alacaksınız. Bu hem porsiyon kontrolü ve miktarı sınırlama olanağı sağlıyor, hem de yavaş yeme, uzun çiğneme avantajı getiriyor. Ayrıca yemeğinizi kendi tabağınızdan yediğinizde o gıdaya odaklanmanız da kolaylaşıyor. ‘Ortaya karışık’ sistemi belki çok farklı lezzetlerin tadına bakmanızı sağlıyor ama özellikle porsiyon kontrolü meselesini ciddi ölçüde sabote edebiliyor, fazla gıda tüketmenize sebep oluyor. Kısacası ortaya karışık alışkanlığı kilo aldırabiliyor.   YEŞİLİ Mİ, SİYAHI MI? ZEYTİNİN yeşili de siyahı da faydalı. İkisi de fenolik bileşenlerden son derece zengin. Bu nedenle ikisi de ‘kansersavar’ besinler. Ayrıca ikisi de tıka basa terpen grubu antioksidanlar, özellikle oleuropein içeriyor. Bu sonuncusu ek olarak güçlü bir ağrı kesici ve kemik güçlendirici. Peki aralarındaki fark ne? Ciddi bir fark yok. Nüanslar konuşuyor! Onlar da şunlar: Siyah zeytin, zeytin meyvesinin olgun şekli, bu nedenle de yeşile oranla suyu daha az, yağı daha fazla, neticede de kalorisi bir tık daha yüksek. Siyah zeytinin sadece kalorisi değil, posası, sodyum ve fosforu da yeşilden fazla. Özeti şu: “Siyah mı yeşil mi” sorusunu bir kenara bırakın, her gün 10-15 adet zeytini afiyetle yiyin.   EN SAĞLIKLI PROTEİN HANGİSİ? BENİM sıralamam şöyle: İlk sıraya yumurtayı yazın. Arkasına balığı ekleyin. Üçüncü sırada kırmızı ete yer verin. Onu derisi alınmış tavuk veya hindi, daha sonra da süt ürünleri yani yoğurt, peynir ve ayran izlesin. Takiben de bakliyata yer verilsin. Bu bilgi özellikle kilo kontrolünde çok önemli. Malum protein yükü fazla besinler hem tok tutuyor, hem de insülin direncini tahrik etmiyor. Bu nedenle de kilo ayarında güçlük çekenlerin tabaklarını proteinle güçlendirmeleri gerekiyor. Mesela mı? Örnek çok: Salatalarınıza ton balığı, bakliyat taneleri, peynir parçaları ekleyebilirsiniz. Kahvaltınıza yumurta, yoğurt, peynir ekleyip protein gücünü arttırabilirsiniz. Atıştırmalık olarak cipsi, gofreti, bisküviyi bırakıp ton balıklı, hindi fümeli, peynirli bir sandviç yeyip yanında ayran içebilirsiniz.
Kalbiniz müthiş bir organ. O yumruk büyüklüğünde bir kas yumağı ama her gün 96 km’lik kan damarları yoluyla 7 bin 500 litre kanı bıkıp usanmadan bedeninize pompalıyor. Kalbin yaptığı iş inanılmaz! Onun iş yükü olağanüstü bir güç, direnç ve çalışkanlık istiyor. Yetişkin birinin kalbi, 24 saatin her bir dakikasında 30 kiloluk bir ağırlığı 30 cm yukarı kaldırıp indirmeye eşdeğer akıl almaz bir işi başarıyor. Unutmayın, kalbiniz son derece güçlü harika bir kas topudur. Ve her kas gibi o da “kullanılınca gelişir, kullanılmadığında kaybedilir” prensibiyle çalışır. Düzenli egzersiz bu gelişmenin anahtarıdır. Yani kalp kaslarınız da egzersizle büyür, gelişir, daha da verimli hale gelir. Daha az oksijenle daha çok enerji üretir. Özeti şudur: “Ayakta kal hayatta kal” mottomuz her yaşta geçerlidir. Kalbinize yardımcı olun. Ferritinim neden düşük? Ferritin bir protein, ona “demirin depo şekli” de denilebilir. Eksilen demirimizi yerine o koyar. Fazla demirimizi de o depolar. Kısacası demir dengesinden o sorumludur. Sistemde yöneticilik, kaptanlık yapar. Kanda demir azalınca o da azalmaya başlar. Demir ölçümleri tek başına yapılmaz. Doktorunuz mutlaka ferritine de ihtiyaç duyar. İkisini birden düşük bulmuşsa eğer demir eksikliği teşhisi koyar. Benim alt sınırlarım ikisinde de aynıdır. Bana göre, kanımızda demir de, ferritin de 50’nin altında olmamalıdır. 30’un altı “aman dikkat!”, 20’nin altı ise “acil durum” işareti sayılmalıdır. Eksik demir de süratle yerine konmalıdır. Karaciğeri yağlanan ne yapmalı? Karaciğerin yağlanması önemli. Detoks sistemlerini bozuyor, kilo aldırıp yorgun düşürüyor, safra taşlarına zemin hazırlıyor, karaciğeri harap ediyor. Peki ne yapmalı? Buyurun... Fazla kiloları vermeli, her gün yürümeli, ilaçlardan uzak durmalı, trigliserid düşürülmeli, insülin dengelenmeli, kan şekeri ayarlanmalı. Şekere, tatlılara el sürülmemeli, alkol detoksuna girmeli. Unlu besinler asla yenmemeli. Enginar ve ıspanağa yer açılmalı, lahana ve karnabahar sevilmeli. Kahvaltıya yulaf ezmesi eklenmeli, siyah ve yeşil çay içilmeli, su ihmal edilmemeli. Bu 10 rakam çok mühim! Kan analizlerinizdeki rakamlar çok mühim. Onların “normal” değerlerini ya aklınızda tutun ya da bir kenara not edin. En iyisi bu yazıyı kesip saklayın. ◊ D vitamini: 50’nin üzerinde olmalı ◊ Demir: 50’nin üzerinde olmalı ◊ B12 vitamini: 500’ün üzerinde olmalı ◊ HbA1c: 5.9’un altında olmalı ◊ Açlık şekeri: 100’den az olmalı ◊ Açlık insülini: 5’ten az olmalı ◊ İnsülin direnci: 2.5’tan az olmalı ◊ HDL kolesterol: 45’ten yüksek olmalı ◊ Trigliserid: 150’den az olmalı ◊ TSH: 2.5’tan az olmalı Alkali beslenmek Haşimato’yu iyileştirebilir mi? Elimizde Haşimato hastalığının ilerlemesini durduracak herhangi bir ilaç yok. Sadece selenyum desteğinin işe yarayabileceğini gösteren bazı araştırmalar var, hepsi o kadar. Peki alkali beslenmek Haşimato’nun ilerlemesini durdurabilir mi? Bu her sağlık sorununu alkali beslenmeyle çözebileceklerini iddia edenlerin ortaya attığı gülünç bir palavradır. Ellerinde hiçbir kanıt yok. Kısacası sorunun yanıtı net ve açık: Alkalen beslenmenin ya da alkalen sıvılar, İngiliz tuzları, bikarbonat tozları filan içmenin ne Haşimato hastalığına ne de başka hastalıkların tedavisine olumlu bir katkısı var. Demir zengini besinler neler? Demiriniz, ferritininiz azalınca halsiz ve yorgun düşersiniz. Hareket edince nefes nefese kalır, çarpıntıdan yakınır, baş dönmesi çekersiniz. Unutkan biri olduğunuzdan, saçınızın döküldüğünden, tırnağınızın kırıldığından şikâyet edersiniz. Renginiz solar, iştahınız karmaşıklaşır, tırnaklarınız çukurlaşır. Kaybettiğiniz demiri yeniden kazanmak için daha sık ve bol kırmızı et, ciğer, yumurta, koyu kalın yapraklı sebzeler yemeli, baklagiller, kuruyemişler, ton balığı ve sardalya ile tam tahıl tüketmeli, özellikle ton balığının iyi bir demir kaynağı olabileceğini unutmamalısınız. Bu demir zengini besinleri maydanoz, yeşilbiber, rezene gibi C vitamini zengini sebzelerle birlikte, yani salatalarla beraber yiyin! Böyle yaparak C vitamininin demirin emilimini artıran faydalarından da istifade edin. Ispanak mı, ilaç mı? Scrips (ABD) Kliniği uzmanlarından Dr. Steven Pratt bakın ne diyor: Eğer ıspanağın etken maddelerini içeren bir hap kullanıyor olsaydınız kansere karşı elinizde büyük bir silah olurdu. Ispanak pek çok mikro besini tek başına ihtiva ediyor: Lütein, zeaksantin, betakaroten, omega-3, glutation, alfa lipoik asit, CoQ10, C, E, B1, B2, B6 vitaminleri, folik asit, kalsiyum, demir, magnezyum, manganez, çinko. Peki ilaç şirketlerinin tüm bu maddeleri içeren bir “besin kapsülü” yapmaları iyi olmaz mıydı? Bu maddeleri ıspanakta bulunduğu miktarlarda içeren bir hap yapmaya kalkarsanız, o hap çok pahalı ve yutulması imkânsız bir büyüklükte olurdu. Ayrıca ıspanaktaki gibi mükemmel “doğal” bir “mikro besin sinerjisini” yakalamak da mümkün olamazdı. Özeti şu: Temel reis akıllı adammış. Ispanakta hayat var. Mutfağınızda bu süper besine daha çok yer açın. Sadece pişmişinden değil, özellikle de çiğinden faydalanın. Haşimato hastasıyım, TPO enzimim neden düşmüyor? Tiroid bezinde Haşimato hastalığına bağlı tahribat başladığında kanda anti-TPO adı verilen bir enzim yükselmeye başlıyor. Aynı enzim hastalık süresince yüksek kalıyor. Bu nedenle de Haşimatodan kuşkulanan her doktorun ilk işi kanda anti TPO antikoru seviyelerine baktırmak oluyor. Haşimato hastalarının yüzde 95’inde anti TPO antikorları az ya da çok yüksek bulunuyor. Ne var ki anti-TPO seviyelerinin yüksek ya da düşük olması hastalığın iyileşmeye ya da kötüleşmeye başladığının işareti olarak kabul edilmemeli. Özeti şu: Eğer Haşimato hastasıysanız anti-TPO’m ne zaman düşecek gibi bir beklentiye girmeyin. TPO’nuz düştü diye sevinmeyin, yükseldi diye de üzülmeyin. Şunu da unutmayın: Anti TPO antikorunun yüksekliği yaşla birlikte artar.  
Besinlerin lezzetleri kadar antioksidan kapasiteleri de önemli. Çünkü bir besinin antioksidan gücü arttıkça sağlık faydaları da çoğalır. Antioksidan kapasitenin en yüksek olduğu yiyeceklerin başında da sebze ve meyveler var. ORAC (oksijen radikali emme kapasitesi) değeri dikkate alındığında antioksidan gücü yüksek olan ilk 10 besin ise şöyle sıralanıyor: 1- Kuru erik 5500 (Her akşam 2 adet kuru erik tüketin.) 2- Kuru üzüm 2500 (Her sabah 5-6 adet çekirdekli siyah kuru üzüm yiyin.) 3- Yaban mersini 2400 (Biraz pahalı!) 4- Böğürtlen 2000 (Bizde zor bulunuyor.) 5- Çilek 1500 (Lezzetli, fiyatı makul ve güçlü bir meyve.) 6- Ispanak 1250 (Her yerde her zaman bulunabiliyor.) 7- Lahana 900 (Aynı zamanda güçlü bir prebiyotik, mükemmel bir kalsiyum kaynağı.) 8- Kırmızıbiber 700 (Mükemmel bir sebze, müthiş bir C vitamini deposu.) 9- Karnabahar 600 (Lahana ile değişimli tüketin.) 10- Soğan 450 (Asla vazgeçmeyin, kırmızısını tercih edin.) Mide yanmasına ilaçsız çözümler Mide yanması yaygın bir şikayet. Çoğumuzun bu sorunla karşılaştığında başvurduğu şeyler de genelde aynı: Anti asit haplardan birini yutmak! İşi biraz daha büyütüp asit pompasını felç eden ilaçları tercih edenlerimiz bile oluyor ki bu çok daha büyük bir yanlış. Bana sorarsanız ilaçlardan evvel, mide yanmasının ilaç dışı çözümlerini de devreye sokmamız lazım. Mesela mı? Meyan kökü özleri. Bir bardak suya eklenmiş bir çay kaşığı kabartma tozunun içilmesi de işe yarıyor. Rezene, hatmi kökü, papatya özlerinden de faydalanılabilir. Yarı olgun ¼ muz yiyerek, hatta sık sık ılık su yudumlayarak da bu soruna çözüm üretebilirsiniz. İltihap baskılayan doğal destekler Kronik iltihap yeni bin yılın en mühim sağlık tehditlerinden biri. Kanserlerden Alzheimer’a, obeziteden artrite, damar sertliğinden diyabete pek çok kronik hastalık bu “iç yangın”, bu “sinsi mikropsuz iltihaplanma” meselesiyle bağlantılı. Ne iyi ki bu süreçleri baskılayabilen bazı doğal desteklere sahibiz. O “doğal antienflamatuvar” yani “tabii” iltihap savaşlarının en önemlilerini aşağıda sıraladım ama siz zerdeçaldan şaşmayın. 1 tatlı kaşığı toz zerdeçalı yoğurda ekleyip afiyetle yiyin. Üzerine de 1 çay kaşığı kadar toz üzüm çekirdeği ve toz tarçın eklerseniz (ve çay kaşığının ucu kadar da karabiber ekleyip zerdeçalın emilimini güçlendirirseniz) soruna en etkin çözümü buldunuz demektir. Doğal antienflamatuar desteklere gelince... ◊ Zerdeçal (kurkumin) ◊ Tarçın ◊ Üzüm çekirdeği ◊ Isırgan otu tohumu ◊ Zencefil ◊ Boswelia ◊ Şeytan pençesi Kilo vermek için hangi egzersizleri yapayım? Aktivitenin her türlüsü kilo kontrolünde etkili. Yeter ki siz hareket edin. Ama yine de hem fazla yağlarınızdan kurtulmak, hem de kas oranınızı korumak, mümkünse de artırmak istiyorsanız biraz daha “sorun odaklı stratejiler” geliştirip uygulamanızda fayda var. Mesela her gün 30-45 dakika tempolu (dakikada 120-140 adım) yürüyerek fiziksel aktivitenizi artırmak ve haftada ortalama 3-4 kez 10 dakikalık sürelerde ağırlık kaldırma çalışmaları yapmak iyidir. Hele bir de bunlara güç egzersizleri eklemek en mükemmel sonucu verecektir. Özellikle karın çevresinde ve içinde biriken yağlardan kurtulmak ve bel çevrenizi küçültmek istediğinizde egzersiz eylem stratejinize mutlaka aerobik egzersizlerle dayanıklılık artırıcı aktiviteleri birleştirerek uygulamanızda fayda var. Kan şekerini dengeleyen bir aktivite tipi var mı? Kan şekerinizi dengelemek istiyorsanız sadece ihtiyacınız kadar yemeye değil, bedeninizi gereği kadar harekete de zorlamaya, özellikle de “iri kaslarınızı” daha çok ve sık kullanmaya çalışın. Bilhassa yetişkinlik dönemi diyabetinde (tip 2 diyabet) kas hücrelerinizin insüline karşı duyarlılığını artırmak temel hedefiniz olsun. Bunu başarmanın en etkili yolu kasları daha sık ve yoğun kullanmak, hatta imkân verdiği ölçüde zorlamaktır. Çünkü kan şekeri yüksekliğinin temel nedeni kas dokusunun insüline gösterdiği dirençtir. Bu direnci kırmanın yolu ise aerobik egzersizler (3/4) ile direnç egzersizlerini (1/4) kombine etmektir. Yükleme yapın! Egzersiz harika bir şeydir. Egzersizde süreyi, sıklığı, dozu ve zorlayıcılığı artırmak ise çoook daha mükemmel bir şeydir. Peki bu iyi bilgiyi nasıl kullanalım? Haftada 2-3 gün yürüyorsanız önce 4-5’e sonra her güne çıkarın. 30 dakika yürüyorsanız önce 45, sonra 60 ve sonra da 75’e çıkarın. Dakikada 100 adım atıyorsanız önce 120, sonra 130 ve nihayet 140’ları deneyin. Bununla da yetinmeyip süreyi 1-2 dakikalık kısa süreli koşularla da destekleyin. Şekerleme iyi mi, kötü mü? Ne şekerleme yapmak kötü bir alışkanlık, ne de gün içinde kısa süreli uykulara dalmak bir tembellik işaretidir. İkisi de yaşla oluşabilecek normal değişimlerdir. İsterseniz önce “şekerleme yapmak”tan başlayalım. Şekerleme konusundaki görüşler biraz karmaşıktır. Zira şekerlemelerin fayda ya da zararı duruma bağlıdır. Eğer gece uykularınızı azaltıyorsa gündüz yapılan faydadan çok zarar getirebilir, çünkü ideal olanı gece uykularıdır. Yok eğer, uyku sürenizi etkilemiyorsa sakıncası olmaz, hatta faydalı olabileceğini bile ileri sürenler var. Gün içindeki uykuya dalmalara gelince: Bu bazen farkına varılmayan bir önceki gecenin uzun süreli horlamalarının, uykuda solunum durmalarının doğal bir neticesi, yani uyku yoksunluğunun beklenen bir neticesidir. Bazen de ağır yemekleri takiben oluşan kan şekeri düşmelerinden kaynaklanır. Ama yine de gün içinde sık sık tekrarlayan uyuklamaların nörolojik bir soruna işaret edebileceğini de unutmamalısınız.
Meraklı bir okurum “Hocam televizyon izlerken dinledim, laktik asit birikimi nedeniyle uzun süre yürümek şişmanlatırmış. Doğru mu?” diye soruyor. Yanıt net ve açık: Yürüme ne şişmanlatır ne de kilo vermenizi engeller! Kilo sorununuz olmasa bile yürümek sağlık ve sağlamlık için vazgeçilmezdir. Beden ve ruhunuz için de yerine getirilmesi zorunlu bir vazifedir. Yürümeden olmaz! İnsan vücudu yürümek üzere tasarlanmış ve yaratılmış bir cihaz gibidir. Bitmedi, hareketsizlik, tembellik, hatta gereğinden fazla dinlenmek bile beden ve ruha yapılabilecek en büyük işkencedir. Yürümenin sağlık yararlarını hatırlatmama gerek bile yok. Daha güzel uykularınız olsun mu istiyorsunuz? Yürüyün! Kilo probleminiz olmasın mı arzu ediyorsunuz? Yürüyün! Sağlam kalp ve damarlara sahip olmayı mı hedefliyorsunuz? Yürüyün! Arzunuz bağışıklığınızı güçlendirmek, enfeksiyonlardan, kanserlerden korunmak mı? Yürüyün! Belleğinizi sağlamlaştırmak, dengenizi korumak mı? Yürüyün! Kabızlığın bile çaresi öncelikle her gün düzenli yürümekten geçmiyor mu? Daha da önemlisi şu sorulara verilecek yanıt da gizlidir: Siz hiç şişman çoban ya da postacı gördünüz mü? Harekette bereket var! Eğer ciddi bir ortopedik engelimiz, romatizmal bir problemimiz, kaslarımızla ilgili mühim bir engelimiz yok ise mutlaka yürüyeceğiz. Mümkün olmadığı zaman mı? Yaşımız ne olursa olsun bir yolunu bulup mutlaka hareket edeceğiz. “Ayakta kal, hayatta kal” prensibinden vazgeçmeyeceğiz. Yaşlı ve yorgun muyuz, dizimizde, belimizde romatizma mı var? Hiç olmazsa her saat başı bulunduğumuz yerde 5 dakika tur atıp sistemleri harekete geçireceğiz. Yatağa mı bağımlıyız? Zaman zaman oturur pozisyona geçip el ve ayaklarımızı hareket ettireceğiz. Kısacası şunu hiç unutmayalım: “HAREKETTE BEREKET VAR” deyimini sanırım tüm dünyaya hediye eden de bizim kültürümüz. Çömelme egzersizini bırakmayın Yürüseniz de, yürümeseniz de çömelme egzersizini asla bırakmayın. Baldır ve kalça bölgesindeki kasları güçlendirmek, her yaş için ama en çok da yaşlılık dönemi için adeta bir “ayakta kalma” garantisi gibidir. Çömelme egzersizleri işte bu nedenle yaş 50’yi geçince daha bir önemlidir. Çünkü bu egzersizler en çok baldır ve kalça kaslarına güç verir. Belki de bu nedenle çömelme çalışmaları egzersiz hareketleri içinde en faydalı olanlardan biridir. Üstelik yapması kolay ve basittir. Özel bir alet ve alan gerektirmez. Uzun bir zaman dilimini harcamanızı da icap ettirmez. Vücudun en büyük kaslarını, kalça, kasık, bacak, baldır ve sırt kaslarını etkinleştirdiği için kilo kontrolü bakımından da mükemmel neticeler verir. Peki, nasıl yapılacak? Kollarınızı göğüs hizanız üzerinde bağlayın. Üst bacaklarınız yere paralel hale gelene kadar çömelip gövdenizi alçaltın. Bu işi başlangıçta 10 kez, günde 2-3 defa tekrarlayın. Zamanla tekrar sayısını 25’e çıkarın. Arginin damarları gençleştirir mi? Arginin bir aminoasit, yani o da doğal bir madde. Tablette kapsüller halinde besin desteği olarak da satılıyor. Damar duvarında nitrik oksit üretimini artırdığı, bu nedenle atardamarların genişlemesine, kan akışının iyileşmesine yardımcı olduğu düşünülüyor. Kan basıncını dengelemede, dolaşım sistemini desteklemede faydalı olabiliyor. Düzenli ve uzun süre kullanılması herhangi bir sakınca yaratmıyor. Arginin, gingseng ve ginkgo biloba ile birlikte kullanıldığında cinsel yönden de destek sağladığı düşünülen bir madde. Özeti şudur: Sağlam damarlar ve güçlü cinsellik hatta kaliteli spermler için arginin vazgeçilmez bir doğal mucizedir. Lizin takviyesi aftı geçirir mi? Lizin, dışarıdan besinlerle almamız gereken önemli bir amino asittir. Yağ asitlerini enerjiye dönüştüren karnitinin üretimi için de lizin vazgeçilmezdir. Ayrıca kolesterolü düşürmeye yardım eder, kıkırdak, cilt ve bağ doku ana maddesi olan kolajenin üretimine destek olur. Lizin eksikliğinin aft oluşumuna açabildiğini gösteren bazı çalışmalar da var. Uzmanlar, bu nedenle tekrarlayan aft sorunu olanlara korunmak için lizin almalarını öneriyor. Sedimantasyon yüksekliği neden önemli? Eğer tekrarlanan kan analizleriniz ya da rutin sağlık taramalarınızın herhangi birinde sedimantasyon hızınız saatte 50’nin hele hele 100’ün üzerindeyse bu önemli bir sağlık sorununun işareti olabilir. Sedimantasyon hızını belirgin olarak yükselten ve yüksek kalmasına yol açan sağlık sorunlarının başında enfeksiyonlar geliyor. Ayrıca romatizmal hastalıklar, otoimmun bozukluklar, bazı kanserlerde de sedimantasyon süratlenebiliyor. Hafif seviyede sedimantasyon artışları hemen her türlü enfeksiyonlarda görülebilen bir durum. Ama bu tür yükselmeler genellikle enfeksiyonunun tedavisini takiben normale dönüyor, düzeliyor. Eğer 2 ay arayla yapılan kan tahlillerinizde sedimantasyon sürati 30’un üzerinde bulunursa bu durumu ciddiye almakta fayda var. Hele hele 50’yi geçmesi halinde en kısa zamanda bir tıbbi değerlendirmeden geçmesi şart! Eller neden uyuşur? El uyuşmaları çok sık görülen bir sorun değil, ayak uyuşmaları daha sık görülür. Her iki elde uyuşma varsa bu önemli bir damar hastalığına işaret edebilir. Damar sertliği ve Takayasu hastalığı damarsal kökenli el uyuşmalarına örnektir. Şu veya bu nedenle boyun düzleşmesi olan kişilerde eğer bir de ileri derecede boyun fıtığı da varsa tek veya iki taraflı el kol uyuşması hatta güçsüzlüğü ortaya çıkabilir. Kollara giden sinirlerin dirsekte “ulnar oluk”ta, el bileğinde “karpal tünel”de sıkışması da el uyuşmasına sebep olabilir. Bitmedi! B12 vitamini noksanlığının, şeker hastalığının, tiroid bezi tembelliğinin, B grubu vitaminlerde belirgin dengesizliklerin de el uyuşmasına neden olabileceği aklınızda olsun. Böyle bir sorun varsa tıbbi yardım almalı, bir doktorla konuyu görüşmelisiniz.
Bugün özellikle şehirlerde yaşayan birinin “benim omega-3’üm yeterli” diyebilmesi mümkün değil. Böyle olduğu için de kanda ölçümler yapmaya da hiç gerek yok. Global bir omega-3 açlığı içinde olduğumuzdan hiç şüpheniz olmasın. Bu açlığın devam da edeceği kesin. Çünkü yiyip içtiklerimizin içinde maalesef ihtiyacımızı karşılayacak miktarda omega-3 yok. Ne kırmızı veya beyaz ette, ne balıkta, ne bunların süt ve süt ürünlerinde, ne de yumurtalarında kafi miktarda omega-3 yağını arayın ki bulasınız. Nedeni şu: Günümüzde hayvanlar doğal ortamlarında yaşayıp yetişip büyümüyor. Onların da hepsi omega-3 fakiri. Neticede bedenimize giren omega-3 miktarı azalıyor. Çözüm, ne yapıp edip omega-3 zengini hayvansal ürünler bulup onları daha sık ve bol tüketmek. Olmadı mı? Takviyelerden faydalanmak ama ilki daha etkili ve garantili. Bu kesin. Bugün özellikle şehirlerde yaşayan birinin “benim omega-3’üm yeterli” diyebilmesi mümkün değil. Böyle olduğu için de kanda ölçümler yapmaya hiç gerek yok. Bir de omega-3/omega-6 oranının bozulması meselesi var ki bu omega-3 indeksi testini iyice gereksiz hale getiriyor. Kısacası omega-3 indeksi testi bana göre gereksizdir, çünkü ayanı beyandan ibarettir. İnternet doktoru olmayın! “Google doktorluğu” ya da “internet hekimliği” meselesi önemli. İnternetin bilgi paylaşımında muazzam kolaylıklar sağladığı da kesin. Bilgi erişimini basitleştirdiği ise asla tartışılmaz. Kısaca o bir “bilgi otoyolu” vazifesi de görüyor. Bu sınırsız otoyolda ne bir trafik polisi, ne de güvenlik kontrolü yapan bir radar/kamera sistemi var. O muazzam bilgi otoyoluna isteyen istediği aracı (bilgiyi) koyabiliyor. Arzu ettiği hızda da kullanabiliyor. Araçlar (bilgiler) sağlam mı, değil mi, gerçek mi, manipülatif mi ayrımı yapılamıyor. Alfa lipoik asit aç mı, tok mu alınmalı? Benim favori desteklerim arasında alfa lipoik asit hep vardır. ALA kan şeker dengesinde, nöropati sorununun önlenmesi ve antioksidan savunmanın güçlendirilmesinde ana oyuncuların en başında yer alır. Alfa lipoik asidi aç da tok da kullanabilirsiniz. Günde iki kez 100–300 mg’lık dozlar halinde ve 2–3 aylık kürler şeklinde kullanmanızı tavsiye ederim. Ben bu desteğin özellikle coenzim Q10 ve asetil L-karnitin ile birlikte kullanılması halinde mitokondri DNA’sındaki hasarı azaltarak hücre ömrünü uzattığını düşünenlerdenim. Alfa lipoik asit özellikle cilt yaşlanmasını yavaşlatan çok ama çok güçlü bir doğal antioksidan. Ciddi bir yan etkisi ve herhangi bir zararı yok gibi görünüyor. PAP Smear testi yaptırmayı unutmayın! Pap Smear incelemeleri kadın kanserinde çok önemli bir tarama testidir. Rahim ağzı ve vajinadan dökülen hücrelerin bir fırça yardımı ile toplanıp, özel bazı maddelerden geçirildikten sonra mikroskopla izlenmesi demektir. Bu izlenme olayı sırasında rahim ağzı ve vajinadaki kanser seçilebilir ve doktora ileri araştırma yapması için uyarı verilir. Bu ileri araştırma vajina ve rahim ağzının kolposkop denilen özel bir dürbünle büyütülerek incelenmesi ve burada anormal hücrelerin oluştuğu doku değişikliklerinden parça alınarak teşhis ve tedavilerin yapılmasıdır. Rahim ağzı kanseri bilindiği gibi kanser olmadan önce uzun süren bir süreçten geçer. Bu süreçte önce rahim ağzındaki hücreler hafifçe değişiklik göstermekte sonra bu değişiklik hafif, orta ve ağır gibi değişiklik süreçleri vardır. Bu etapların ilk günlerinde kanser durumu söz konusu değildir ve tedavi basitçe yapılabilir. Ancak ağır hücre değişikliğinden sonra tedavi etmeden beklenirse rahim ağzı kanseri oluşmaya başlar ve kadının rahmini kurtarmak mümkün olmayabilir. Depresyon unutturur! Depresyon sık görülen ruhsal hastalıklardan biri. Çoğu depresyonlu hastada da az ya da çok bir bellek problemi var. Eğer bellek zayıflamasına “uyku bozuklukları, uyanma güçlükleri, sabah yorgunlukları, kolay ağlamalar, aşırı alınganlıklar, lüzumsuz öfkelenmeler, anlamsız kırılganlıklar, içe kapanmalar, keyifsizlik, halsizlik, yorgunluk halleri” gibi işaretler eklenmişse, akla depresyon gelmeli ve en kısa sürede bir psikiyatristten yardım istenmeli... Omega-3’te dışa bağımlıyız Çocuk, ergen, yetişkin ya da yaşlı olmanız fark etmiyor, hepimizin sağlığı ve sağlamlığında omega-3 yağ asitleri olarak bilinen EPA ve DHA çok önemli görevler üstleniyor. İkisi de dışarıdan kazanılması gereken, bizi dışa bağımlı kılan, bedenimizin kendi ham maddeleri ile üretemediği “zorunlu” ve “yaşamsal” maddeler. Belki bitkisel kaynaklı omega-3 alfa linoleik asidi keten tohumu, ceviz, semizotu ve benzerinden kazanıp onu karaciğerimizde yüzde 5-10 oranında hayvansal omega-3’e dönüştürerek durumu az çok kurtarabiliyoruz ama bu yol maalesef ihtiyacı tümüyle karşılayamıyor. 1 porsiyon yani 30 gram kuruyemiş yeterli Beslenme uzmanları kabuklu yemişlerin bir porsiyonunu “30 gram” olarak kabul ediyorlar ve bir porsiyonda ortalama 150-200 kalori bulunduğunu varsayıyorlar. Peki, bu 30 gramda neler var: 20-25 badem, 20 civarında fındık, 30-35 yer fıstığı, 30-35 antepfıstığı, 6-8 adet ceviz bu rakamı tutturmaya yeterli! Tabii ki fındık, ceviz ya da bademin büyüklüklerini de dikkate almalısınız. 100 gramında 600 kalori var! Sağlık yararları yanında kuruyemişlerin de bazı “ayıpları” var. Mesela kalori içerikleri çok yüksek. Bunun nedeni de enerji içeriklerinin yüzde 80’inin yağdan gelmesidir. Ayrıca bu yağların önemli bir bölümünün doymuş yağ olması da dezavantajdır. Enerji içeriği yüksek besinler daha kolay kilo aldırır. Doymuş yağdan zengin yiyecekler kolesterolümüzü daha hızlı ve çok yükseltir. Örneğin; 100 gram badem, ceviz ya da fındıkta ortalama 600 kalori var ki bu değer yetişkin bir kadının günlük enerji ihtiyacının üçte biri, erkeğin ise dörtte biridir. Kilo sorununuz varsa avuç avuç kuruyemiş yemenizi tavsiye etmem.
Şu kesin: Güzellik ve gençlik zorla olmadığı gibi hyalüronik asit aşısıyla da olmaz! Hyalüronik asit, destek dokumuz ve cildimizin önemli maddelerinden biri. İsmi de Yunanca “cam” anlamına gelen hyalos sözcüğünden üretilmiş. Sadece ciltte değil bağ dokusunun her yerinde özellikle de eklemlerde mühim görevler üstleniyor, eklemlere kayganlık yani hareket kolaylığı sağlıyor. Bu nedenle de ilaç firmaları tarafından üretilen hyalüronik asit ürünleri romatizmalılarda eklem içine enjeksiyonla uygulanıyor. Uygulamaların ağrıları azalttığı, kayganlığı artırıp eklem fonksiyonlarını iyileştirdiği kesin. Hyalüronik asidin sık kullanıldığı alanlardan birisi de cilt sorunları. Cildi koruyor. Nemlendirip kadifemsi bir kıvam veriyor. Hatta biraz da sıkılaştırıyor. Detaylar için buyurun... Cilde nemi o sağlıyor Hyalüronik asitli ürünler; haplar, krem, serum veya damlalarla cilde uygulanıyor. Bu tür kullanımlarda cildi nemlendirip yaşlanma hızını az da olsa yavaşlatıyor. Kullanımı sadece bunlarla sınırlı değil. Kırışıklıkları azaltmak ve dolgu maddesi olarak da cilde doğrudan enjeksiyonla verilebiliyor. Bu amaçla geliştirilmiş çok güzel ürünler var. Peki ya aşılama (!) meselesi neyin nesi? Yani “H-Aşısı” diye pazarlanan şekli ne? Emin olun ben de yeni duydum. Kliniğe gelen bir hastam hyalüronik asit içeren bir cilt aşısı yaptırdığını, bu uygulamaların gençlik aşısı etkisi sağladığını söyledi. Pazarlamanın böylesi gerçekten ilginç ve gülünçtü. Hyalüronik aside kıymayalım! Hyalüronik asit faydalı bir cilt desteği. Cilt içi uygulaması da işe yarar. Ama aşı işi yani tekrarlayan hyalüronik asit enjeksiyonları meselesi palavradan ibarettir. Faydalı bir cilt desteği olan hyalüronik asidin etkilerini birazcık sulandırmak demektir. Lütfen hyalüronik asidi rahat bırakalım. Ona da kıymayalım. Yetenekli bir dermatolog ve/veya plastik cerrah akılcı hyalüronik asit uygulamalarıyla cildinizde harikalar yaratabilir ama konu aşı filan olunca işler biraz karışık hale gelir. Not: Hyalüronik asit göz kuruluğu sorununda da yaygın olarak kullanılıyor ve burada da işe yarıyor. Özellikle koenzim ve hyalüronik asit karışımlarını içeren ürünlerle çok güzel neticeler alınabileceği belirtiliyor. İdrar yolu enfeksiyonları önlenebiliyor İdrar yolu enfeksiyonları kadınlarda sık görülen bir problem. Bunun her şeyden evvel “anatomik” nedenleri var. Hamilelik ve menopoz gibi dönemler de enfeksiyonunun sıklığını artırabiliyor. İdrar yaparken yanma, sık idrara çıkma ilk ve en önemli belirtiler. Enfeksiyonun şiddetine göre kasık ve bel bölgesinde ağrılar, ateş, üşüme, titreme gibi belirtiler de ortaya çıkabiliyor. Çözüm için tıbbi yardım almalısınız ama şu bilgileri de bir kenara not etmenizde fayda var: Kadınlarda “probiyotik noksanlığı” sorunu hem idrar yolu enfeksiyonlarına hem de genital akıntılara neden olabiliyor. Özellikle seçilmiş bazı probiyotik desteklerle bağırsaklardaki probiyotik güç artırılabildiği takdirde sorunun sıklığı ve tekrarlama olasılığı düşüyor. Diğer taraftan kızılcık özleri (cranberry extract) bu enfeksiyonlardan korunmada etkili. Kızılcık özünde bulunan bir maddenin bakterilerin, özellikle de koliform bakterilerin mesane duvarına yapışmasını engellediğini gösteren ciddi bulgular var. Bu nedenle genital akıntı ve sık tekrarlayan idrar yolu enfeksiyonu olan kadınlara koruyucu olarak kızılcık özü içeren ürünleri ve bu amaçla geliştirilmiş probiyotikleri tavsiye ediyoruz. Prostat muayenesi önemlidir İster el ile yapılsın, ister “Rektal Prob ile Ultrasonik Değerlendirme” söz konusu olsun fark etmiyor, prostat incelemelerinin her türlüsü erkekleri rahatsız ediyor. Oysa her erkeğin (özellikle yaşı 50’yi bulanların) bu değerlendirmeyi en azından iki yılda bir yaptırmaları şart. Ama önyargılar nedeniyle çoğu erkek makattan yapılan bu testlerden hoşlanmıyor. Razı olup da yaptıranlar da en az üç-beş yıl ortalıkta görünmüyor! Her iki test de (özellikle parmakla yapılan değerlendirme) prostat kanserinin erken teşhisi için son derece önemli. Tıpkı kadınların meme kanseri problemi gibi erkeklerin de prostat kanseri problemi var. Çoğu erkek, erken teşhis edilmesi halinde neredeyse yüzde 100 oranında tedavisi mümkün olan bu kötü hastalıktan dolayı yaşamını kaybediyor. Kurtulsalar bile hayatlarının en güzel üç-beş yılını radyoterapi ve kemoterapi gibi problemli süreçlerle uğraşarak geçiriyor. Bir kez daha altını çizelim. Düzenli prostat problemleri yaptırmak özellikle ailesinde bilhassa kardeşleri, baba ve amcalarında prostat kanseri bulunan erkekler için vazgeçilmez bir değerlendirmedir. Mühim bir menopoz sorunu: İdrar kaçırma! İstemsiz idrar kaçırma erkeklerden ziyade kadınları ilgilendiren bir sorun. Menopoz döneminde pik noktasına ulaştığı da iyi biliniyor, basit bir gülme, hapşırma, aksırma, öksürme bile idrar kaçırmayla sonuçlanabiliyor. Problemin çözümü için geliştirilmiş bazı özel egzersizler (Kegel egzersizleri) var. Yıllar evvel bu işe çare arayan bir Alman uzman; Dr. Kegel son derece etkili aktivite çözümleri üretmiş. İdrar kaçırmanın muhakkak ki bazı hastalıklarla da ilişkisi var. Bu nedenle böyle bir sorununuz varsa önce bir jinekolog veya ürologla temasa geçmeniz, sonra da kasık ve karın tabanı bölgesini güçlendiren Kegel egzersizlerinin nasıl yapılacağını öğrenmeniz gerekiyor. Hipotiroidi belleğin düşmanıdır Eğer tiroit beziniz yeteri kadar hormon üretemeyecek şekilde hastalanmışsa, bu durum bir süre sonra bellek kapasitenizi de etkiler, hatta ciddi ölçüde zayıflamaya yol açar. Özellikle “yaşlı insanlarda” bellek bozukluklarının arkasında gözden kaçmış bir “tiroid tembelliği” yani hipotirodi söz konusu olabilir. Hipotiroidi zaten genelde sinsi seyreden, sessiz ve derinden ilerleyen, tahlil yapılmadan teşhis edilemeyen bir hastalık. Kolay yorulma, bitkinlik, uyku eğilimi, kansızlık, kabızlık, deride kuruma ve sararma, saçlarda kuruluk ve kırılma, soğuğa tahammülsüzlük, terlemede azalma gibi belirtileri var. Ama bunlar çok farklı hastalıklarda görülebilen ve sık karşılaşılan problemler. “Unutkanlık” dahil hipotiroidi belirtileri işte bu nedenle çoğu zaman ciddiye alınmıyor ve işte bu nedenle unutkanlık sorunu olduğunu fark edenlerin basit bir tarama testini mutlaka yaptırmaları lazım. Bu testin adı “TSH testi”. TSH seviyenizin 3.5’in üzerinde olması dikkati çekmeli, 4’ü geçmesi ise kesinlikle ciddiye alınmalı. Hatta bellek sorunu olanlarda TSH’si 3’ü geçenler bile “gizli hipotiriodi hastaları” gibi kabul edilmeli, daha ileri incelemelere tabi tutulmalı.  
KİLO sorunu olanların çoğu stresli. Stresten bunalanların çoğu kilolu. Bilim insanları da ‘stres kilo ilişkisinin sırrını’ çözme gayretinde. Yakın zamana kadar genel kabul şuydu: Stresin arttırdığı kortizol salgısı insülin direnci üzerinden kilo almamızı kolaylaştırıp kilo kaybını zorlaştırır! Stanford Üniversitesi (ABD) tıp merkezinde yapılan yeni bir araştırma bu bilginin eksik olabileceğini gösterdi. O araştırma güvenilir tıp dergilerinden ‘Cell Metabolism’ dergisinde de yayınlandı. Araştırmada çok daha önemli bir sorunun varlığını teyit eden kanıtlara ulaşıldı. İşte o ‘kilo-stres’ sarmalındaki GİZLİ ŞİFRE! Buyurun... SÜREKLİ STRES YAĞ HÜCRESİ Mİ ÜRETİYOR? Sürekli ve net stres hali kanda kortizol seviyesini arttırıyor. Kortizol ise zannettiğimiz gibi sadece insülin direncini tetiklemiyor. Bazı hücrelerin yağ hücrelerine dönüşmesine, neticede de doğrudan yağlanmaya yol açıyor. Dolayısıyla stres sadece iştahı açtığı, fazla yedirdiği, insülin direncini tetiklediği için değil, oluşturduğu yeni yağ hücreleri nedeniyle de kilo aldırabiliyor. Araştırmadaki veriler kortizolün böyle bir etki gösterebilmesi için strese maruz kalma süresinin önemli olduğunun da altını çiziyor. Gün içindeki geçici streslerin değil de, kalıcı uzun süreli (mesela gün boyu devam eden) streslerin etkili olduğu anlaşılıyor. Araştırma laboratuvar ortamında fareler üzerinde yapılmış ama beklenti bu bulguların insanlar üzerinde de geçerli olabileceği yönünde. UNUTMAYIN: UYKUSUZ OLMAZ Dilimde tüy bitene kadar tekrarlayacak, “Tamam, derdimi anlattım” diyene kadar yazacağım. Uykusuzluk en az obezite kadar mühim bir sağlık sorunu. Kendisi başlı başına bir hastalık olabildiği gibi pek çok hastalığın da ya hazırlayıcısı, ya hızlandırıcısı. Uykusuzluğun kolaylaştırdığı sağlık sorunları arasında depresyon da var, hipertansiyon da.  Kalp damar hastalığı da var, bellek bozukluğu da. Kanser de var, tükenmişlik sendromu da. Listeye fibromiyaljiyi, rahatsız ayak sendromunu da eklemeniz mümkün. Önemli ve yeni bilgi ise şu: Uykusuz geçen gecelerin size zarar verebilmesi için aylara, yıllara ihtiyaç yok. Sadece birkaç gece uykusuz kalmanız bile beyninize fiziksel ve yapısal zarar verebiliyor. Bu zarar da yeme davranışlarınızı bozuyor, iltihabi süreçleri tetikliyor, stresinizi arttırıyor, depresyona, unutkanlığa zemin hazırlıyor. Özeti şu: Uykusuzluk mühim bir mesele. Ciddiye almanızda fayda var.   OMEGA-3/OMEGA-6 ORANI DAHA ÖNEMLİ OMEGA-3 ve omega-6 yağlarının ikisine de ihtiyacımız var. Ne var ki bunların belirli bir denge içinde alınması lazım. İkili arasındaki kazanım oranının da en kötü ihtimalle bire bir (1/1) civarında kalması şart. Oran büyüdüğünde, omega-6’nın omega-3’e oranı 4/1’i geçtiğinde bazı sağlık sorunları başlıyor. Omega-3 kazanımımız çok çok azaldı. Omega-6’ların kazanımı ise bitkisel yağların ve margarinlerin kullanımının yaygınlaşması nedeniyle iyice arttı. Neticede “4/1’i geçmesin” dediğimiz ‘omega oranı’ neredeyse 30/1’e ulaştı. Peki sonuç ne? Daha çok cilt hastalığı, daha sık alerji, daha yoğun kronik iltihabi problemler, romatizmal sorunlar, daha yaygın bellek bozukluğu, daha yüksek kalp damar hastalığı riski. Yani omega dengemiz çok bozuk ve durumumuz pek iç açıcı değil.   ERTUĞRUL ÖZKÖK KAÇ YAŞINDA? HERKESİN hassas noktaları var. Yok diyen yalan söyler. Özkök’ün hassas noktası açık ve net: Yaşlanma belirtilerini frenlemek! O yaşlılığın izlerini daha geç ve az hissetmek istiyor.  Haksız mı? Hayır! Bunu herkes arzu eder. Özkök geçen hafta yayınladığım “Yaşlanma Yolculuğunun 10 Mühim İşareti” yazısındaki sorulara da cevap aramış, bana soruyor: “Hocam onda altı skor yaptım. İyi miyim?” Sonra da eklemiş, “Hocam bizim orta yaş projemiz çöktü mü” diye. Yanıtları hemen verebilirim. Yanıt 1: Ertuğrul Özkök hâlâ orta yaşlı biridir, nokta! Yanıt 2: Sevgili Ertuğrul Bey bizim yeni orta yaş projesi çökmedi. Biliyorsunuz, ben bu projeyi 20 yıl önce 2000’li yıllara girerken açtım. “Neden çökmedi” sorusunun yanıtını ise alttaki kutuda özetledim...   BANA GÖRE 70 ORTA YAŞTIR 2000’li yıllara girerken verdiğim bir röportajda “Yetmiş yaş orta yaş” tanımını kullandım. O röportaj Milliyet’te yayınlandı. Çok da ilgi çekti. Hatta azıcık gürültü bile kopardı. Gürültünün nedeni o günlerde “5+5 projesi” ile Cumhurbaşkanlığı’nda ikinci tura hazırlanan rahmetli Süleyman Demirel’in yaşı idi. Röportajı okuyanlardan bazıları benim ‘yeni bir saptama’ yaptığımı düşünürken bazıları da rahmetli Demirel’e ‘torpil geçtiğime’ karar verdi. Yaş kayması mühim bir konu. Ben bugün de 21. yy ile birlikte en az yirmi yıllık bir ‘yaş kayması’ durumunun varlığından hiç şüphe duymuyorum. Yani bugünün kendine iyi bakan yetmişlikleri ile 50-60 yıl öncesinin ellilikleri arasında ciddi bir bedensel veya ruhsal farklılık yok. Fiziksel ve ruhsal kapasiteleri hemen hemen aynı. Bu nedenle bazıları ne kadar garip karşılarsa karşılasınlar Ertuğrul Özkök’ün kendini yetmişli yaşlarda bile ellilik bir orta yaşlı gibi hissetmesi gayet normal. Dünya Sağlık Teşkilatı böyle bir açıklama yapmış olsun ya da olmasın bu durum fark etmiyor. LEZZET TATTA MI, KOKUDA MI? LEZZET tutkunuyuz. Aramızda sevgili Mehmet Yaşin gibi o tutkuyu bağımlılık (!) düzeyine vardıranlar bile var. Mehmet Bey her hafta sonu Hürriyet Pazar ekinde anlattığı lezzet yolculukları ile dilimizdeki tat tomurcuklarına egzersiz yaptırıyor. Peki ağzımıza attığımız bir lokmanın lezzetini sadece tadı mı belirliyor? Yoksa başka faktörler de var mı? Var! Lezzetin önemli bir bölümü, hatta yarısından fazlası tattan ziyade, kokudan geliyor. Bilgi yeni değil, aslında oldukça eski ve bana göre de kokulu besinlerin daha lezzetli algılanması asla sürpriz bir bulgu değil. Tereyağı salgıladığı uçucu yağların harika kokusu nedeniyle koku fakiri zeytinyağına tercih edilebiliyor. Mis kokulu kavunlar koku fakiri kiviye lezzet farkı atabiliyor. SADECE FRÜKTOZU VERMEZ Florida Üniversitesi’nde tat bilimcisi olarak görev yapan Linda Bartoshuk ve ekibi de benimle aynı fikirde. Bartoshuk’un ekibi meyvelerdeki lezzet algımızı belirleyen şeyin sadece içindeki früktozun oranı değil, kokuyla algılanan uçucu kimyasallarla da ilgili olduğunu ispatladı. Bartoshuk’un deneyinde çilekle yaban mersini karşılaştırıldı. Çilekte yaban mersininden daha az şeker (früktoz) var. Ama buna rağmen çilek yaban mersininden daha tatlı (lezzetli) algılanıyor. Bartoshuk ve ekibi bunu çileğin kokusuna yani sahip olduğu uçucu kimyasallara bağlıyor. Kısacası kilo sorununuz varsa mis kokulu besinler ve harika kokan mutfaklardan azıcık uzak durmanızda fayda olabilir.
Göz altı morluklarının pek çok sebebi var. İlk sıraya “yaşlanma”yı yazabilirsiniz. Yaşınız ilerledikçe göz altındaki deri torbalanmaya, sarkmaya ve koyulaşmaya başlar. “İlaçlar”ın da göz altı morluklarına yol açabildiği aklınızda olsun. Özellikle damar genişlemesine yol açan ilaçlar göz çevrenizin daha mor görünmesine sebep olabilir. “Beslenme” hatalarını unutmamak lazım. Kötü beslenme özellikle protein eksikliği, vitamin noksanlığı, demir fakirliği, C vitamininden yoksunluk da göz çevrenizin morarmasına sebep olabilir. “Alerji” sorununu da not alın. Alerjik konjonktivit (bir çeşit göz alerjisi), alerjik rinit (alerjiye bağlı burun iltihaplanması) de göz çevresini olumsuz etkileyen sorunlardır. Bu durumlarda göz altını sık sık ovalamak, kaşımak morluk oluşumunu kolaylaştırabiliyor. Diğer taraftan bazı kişilerde nedeni bilinmeyen metabolik süreçlerle göz altında aşırı melanin pigmenti birikmesi sonucu koyuluklar ortaya çıkabiliyor. Bunda güneş altında fazla kalmanın da rolü olduğu söyleniyor. Genel ödem durumu, yani vücudun fazlaca su tutması bir diğer faktör. Böyle durumlarda tuz tüketimini gözden geçirmek ve yeterince su içmek gerekiyor. Seyrek olarak bazı hanımlarda adet dönemlerinde tekrarlayan göz altı koyulaşmalarına rastlanabiliyor. Ayrıca hamilelik döneminde de bu tür değişimlerin ortaya çıkması mümkün olabiliyor. Son olarak kötü ve dikkatsiz bir yaşam tarzının, aşırı sigara ve alkol tüketiminin, kısacası kişisel bakımsızlığın bu işte rolü olabileceğini biliyoruz. Peki tedavi? Maalesef etkili bir ürün hâlâ yok. K vitaminli, hyalüronik asitli, C vitamini ve kateşini (yeşil çay özü) zengin ürünler deneniyor ama net bir sonuç alınamıyor. Kabak çekirdeği uykusuzluğa iyi geliyor Kabak çekirdeği mükemmel bir atıştırmalık, lezzetli ve besleyici bir besin. İnsanı tok da tutuyor. Dikkat edilmesi gereken, makul miktarda tüketmek. Zira kalorisi çok yüksek. 100 gramında yaklaşık 600 kalori var. E vitamininden ve B vitaminlerinden zengin yapısı ve tıka basa kalsiyum, magnezyum, demir, çinko, selenyum, bakır içermesi onu “ayrıcalıklı” ve “sağlıklı” doğal atıştırmalıklardan biri yapıyor. Diğer taraftan sizi şaşırtacağını düşündüğüm mühim bir özelliği daha var: Doğal bir uyku hapı vazifesi de görebiliyor. Bunun nedeni bol miktarda triptofan ve glutamat içermesi. Triptofan, serotoninin öncü maddesi. Serotoninse mükemmel bir doğal uyku bileşiği. Keza glutamattan üretilen GABA da stresi azaltan, gerginliği gideren ve uykuyu kolaylaştırabilen bir madde. Peki başka bir marifeti var mı? Var. Afrodizyak yani cinsel enerjiyi takviye ediyor. Cinsel isteği/gücü artırıcı etkisi neye bağlı? İçindeki bol arginine. Arginin nitrik oksit yapımında kullanılan bir madde. Nitrik oksitin sildenafil veya tadalafil gibi etkileri var, cinsel performansı destekleyen bir madde. Tavsiyem şu: Eğer akşam atıştırmalığı arıyorsanız, uyku probleminiz varsa ve “azıcık da performans!” diyorsanız 25-30 gram (1/2 fincan) kabak çekirdeği size yardımcı olabilir. Karaciğer yağlanınca ne olur? Karaciğer yağlanması yeni bin yılın yaygın sağlık sorunlarından biri. Yaygınlaşmasının nedeni sadece alkol kullanımındaki artış değil. Kilo probleminin, özellikle insülin direnci ile ilişkili göbeklenmenin ve şeker tüketiminin artması da çok önemli faktörler. Yağlanan karaciğer genelde herhangi bir belirti vermiyor. Kendini can sıkıcı, göze batan problemlerle hissettirmiyor. Çoğu zaman sessiz ve derinden seyreden bir problem. Sessizliğine kanıp da ciddiye almamaksa çok büyük bir hata. Çünkü tedavi edilmediğinde süreç bazen siroza kadar ilerleyebiliyor, karaciğer kanserine ve yetmezliğine yol açabiliyor. Bu nedenle ciddiye alıp tedavi olmak lazım. İşin kötüsü yağlanmanın özel ve ciddi bir belirtisi de yok. Nadiren yorgunluk, kendini kötü hissetme, gaz, şişkinlik, karnın sağ üst kısmında dolgunluk, müphem ağrılar ve huzursuzluk gibi sorunlar oluşabiliyor ama bunlar da “herkeste sık görülebilen” sorunlar olduklarından önemsenmiyor. Yağlı karaciğer belirti vermiyor ama detoks işlevlerini aksatıyor, toksinleri yeterince temizleyemiyor. Ayrıca insülin direncine yol açıp kilo almayı da kolaylaştırıyor. Siz en iyisi yıllık sağlık kontrollerinizde doktorunuza karaciğerde yağlanma olup olmadığını da araştırmasını söyleyin. Bunu özellikle yandaki kutuda sıraladığım sorunlardan iki veya daha fazlası sizde de varsa sakın ihmal etmeyin. Kimlerde daha sık görülüyor? ◊ Hareketsiz yaşayanlar ◊ Şeker hastaları ◊ Alkol tüketenler ◊ Trigliseridi yüksek olanlar ◊ Ürik asidi yüksek olanlar ◊ Bel çevresi genişleyenler, göbeklenenler ◊ İyi kolesterolü düşük olanlar ◊ Reaktif hipoglisemisi olanlar ◊ Safra kesesi taşı hikâyesi bulunanlar ◊ Parasetamol hapı yutanlar (ağrı kesici) ◊ Statin kullananlar (kolesterol ilacı) Bu virüs sigaradan bile tehlikeli bir kanserojen Eğer bir gün “Kanser tehdidi olabilecek en önemli zararlılar hangileridir?” diye bir soruyla karşılaşacak olursanız ilk sıraya sigarayı ve hepatit B virüsünü ekleyin. Dünya Sağlık Örgütü hepatit B virüsünün “sigaradan sonra bilinen en tehlikeli ve önemli ikinci kanserojen” olduğunu yıllar önce açıkladı ve bu tehlikeli virüs maalesef bizim ülkemizde yaygın. Çoğu vatandaşımız da farkında olmadan bu virüsün taşıyıcısı. Dolayısıyla başkalarına bulaştırma ihtimalleri var. Bu nedenle hepatit B’ye bağışıklık kazanmak çok mühim bir sağlık önlemi. Bunun için de hepatit B aşısı yaptırmanız lazım. Aşı son derece güvenli ve güçlü bir koruma sağlıyor. Eğer “Ben ne durumdayım?” gibi bir soru aklınıza geliyorsa en kısa zamanda bir hepatit B taramasından geçin. Eğer bağışıklığınız varsa sorun yok, yoksa “hepatit B aşısı” programına girmek için aile hekiminize müracaat edin. Kalça ekleminizde hasar mı var? 1- Fazla kilolarınız varsa vermeli, eklemin üzerindeki yükü azaltmalısınız. 2- Kalça ağrınızı artıran faaliyetlerden uzak durmalı, özellikle koşma, tempolu yürüme gibi faaliyetleri bir süre ertelemelisiniz. 3- Egzersizi tamamen bırakmanız gerekmez. Özellikle germe ve kas güçlendirici direnç egzersizlerinden fayda görmeniz bile mümkündür. 4- Özellikle kese iltihabı (bursit) söz konusuysa buz/soğuk tatbiki çok işe yarayacaktır. 5- Antiromatizmal ilaçlardan uzak durun ve bu ilaçları doktorunuzla konuşmadan kullanmayın. Midenizi kanatabilir, karaciğer ve böbreğinize zarar verebilirsiniz. Kullanıyorsanız kısa süreli olsun ve beraberinde mide koruyucu haplar da alın. Uykusuzluk tansiyonu da yükseltiyor Uykusuzluk yaygın sağlık problemlerimizden biri. “Sağlık problemi” deyimini bilerek kullandım. Zira yeterince uyuyamıyorsanız eğer bu zamanla sadece hayat kalitenizi etkileyen bir olumsuzluk halinden çıkıyor, sağlığınızı da “damardan!” etkileyen mühim bir sağlık problemi haline geliyor. Uyku kaybının yol açtığı sorunlardan biri de hipertansiyon riski. Bu konuda yapılmış çok sayıda araştırma ve güçlü kanıtlar var. Son günlerde yükselen bir kan basıncı sorununuz varsa ya da ileride olursa uyku durumunuzu da şöyle bir gözden geçirmeniz iyi olur.
Önce şunu bilelim: Meyvesiz olmaz! Ama şu önemli ayrıntıyı da unutmayalım: Meyvede de “azı karar çoğu zarar” kuralı geçerli. İkincisi “ne zaman yenecek?” sorusunun cevabı da mühim. “Neden?” sorusuna gelince... Bu yazıda size üç ayrı ve önemli ayrıntının yanıtını özetliyoruz. Bu yanıtları “meyve yemenin anayasası” gibi de düşünebilirsiniz. MADDE 1: Meyve olmadan olmaz Meyvesiz olmaz, çünkü sağlığımıza olağanüstü destekler veren vitamin, mineral, posa, prebiyotik ve antioksidanların en bol bulunduğu gıdaların başında meyveler var. Bu nedenle her meyve sadece bir “lezzet topu” değil, aynı zamanda bir “sağlık koçu” gibi çalışıyor. Elma antioksidan kuvarsetini, prebiyotik inulini, siyah erik, çilek, kiraz, vişne antioksidan antosiyanini, kayısı, şeftali potasyumu, likopeni, greyfurt, portakal, mandalina narengenini, C vitamini, sitrülini ile adeta şifa dağıtıyor. Kısacası her meyvenin ayrı bir “sağlık hikayesi” var... MADDE 2: Peki neden azı karar çoğu zarar? Nedeni şu: Meyvelerin çoğu adeta birer früktoz topu. En az früktoz içeren meyvede bile ortalama 100 gramda 4-5 gram früktoz kazanıyorsunuz. Bu bazı meyvelerde (üzüm, incir, karpuz) 8-10 grama bile çıkabiliyor. Ne var ki karaciğerin kısıtlı bir früktoz işleme kapasitesi var. Bu kapasite günde 15-20 gramla adeta sınırlanmış durumda. Eğer bedeninize daha fazla früktoz girerse işlenmemiş früktoz (yani kullanımın fazlası) trigliseride çevrilip dolaşım sistemine veriliyor. İşte o trigliserid önce karaciğeri yağlandırıyor, sonra karnınızın içini yağ deposu haline getirebiliyor. Dahası kolesterolün yapısını bozup oksitliyor, damara zararlı bir moleküle dönüştürüyor. Özetle früktozun fazlası bize fayda değil, zarar veriyor. MADDE 3: Ne zaman yeneceği de mühim bir ayrıntı... Yemek üstüne yenen meyve hazmı bozuyor. Mide ve bağırsakta şişkinliğe, gaza yol açıyor. Ayrıca meyve şekeri yapısal değişimle doğal alkole dönüşerek adeta bir “kafa hoşluğu/karışıklığı” durumu da yaratabiliyor. Özeti şudur: Meyveler ölçülü yenecek, günde bir porsiyon geçilmeyecek. Yemeğin üstüne değil, ara öğün gıdası olarak tercih edilecek. Anlamı şu: “Ne zaman yenmeli?” sorusunun yanıtı da bilinecek. 5 önemli kanser freni ◊ Daha az kalori: Besinlerle kazanılan kalorilerin miktarı arttıkça, hele hele bu kalorilerin kaynağı rafine karbonhidratlar oldukça kansere yakalanma sıklığı da artıyor. Kısacası söz konusu kanser olunca can boğazdan gelmiyor, gidiyor. ◊ Daha çok sebze ve bol bakliyat: Sebzeler yüksek mineral, vitamin, antioksidan içerikleri, posa zenginlikleri ve düşük kalorileri nedeniyle bilinen en güçlü kanser savaşçıları. Ne kadar taze, koyu renkli, parlak, diri ve doğalsalar, ne kadar çiğ tüketilmeye müsaitseler faydaları o oranda artıyor, fren o kadar güvenli hale geliyor. Bakliyat grubuna gelince. Onları da sık tüketin. Çorbalarınıza ve salatalarınıza da bakliyat ekleyin. ◊ Daha fazla çeşitlilik: En iyi şeyleri yeseniz bile hep aynı şeyleri yemeyin. Nasıl ki aynı şeyleri yapınca farklı sonuç alamazsanız aynı gıdaları yediğinizde de sadece tek yönlü bir yolda hareket eder, güvenliğinizi sadece bir frene bırakırsınız. Olabildiğince çeşitli ve farklı gıdalar seçin. Farklı sebzeler, meyveler, bakliyat grubu yiyecekler, protein kaynaklarına yönelin. Bunu yaparken de mümkün olduğu kadar geleneksel besinlere ağırlık verin. Geleneksel besinler genetiğinize en uygun besinlerdir ve biliyoruz ki yiyeceklerle genler konuşurlar. Ve eğer anlaşamazlarsa itişip kakışırlar, kavga çıkarırlar. ◊ Daha çok yeşillik: Taze otların her türlüsü farklı birer kanser savaşçısı. Biberiyenin, rokanın, marulun, maydanozun, dereotunun, nanenin, kekiğin, yarpuzun, keklik otunun, kısacası her otun içinde doğal “antikanser savaşçılar” var. ◊ Daha az şeker, un ve alkol: Bu üçlü bilinen en tehlikeli besinsel kanserojenlerdir. Alkolle şekerin nasıl yan yana geldiğine de şaşırmayın. Unutmayın ki çoğu alkol şekerden üretiliyor. Üzüm şekerinden rakı, şarap, elma şekerinden elma likörü yapılıyor. Göz sağlığının doğal destekleri ◊ E vitamini ◊ Omega-3 ◊ Lütein ◊ Zeoksantin ◊ D vitamini ◊ CoQ10 ◊ Çinko ◊ Selenyum ◊ Alfa lipoik asit ◊ Glutation Çalışkan beyin unutmaz! Güçlü bir belleğin genetik bir avantaja, şansa ve/veya beslenmeye bağlı olduğu düşüncesi nedense çok yaygın. Oysa ne pratikte ne de bilimsel verilerde durum böyle. Beyin uzmanları “Belleğinizi daha güçlü hale getirmek ve bu gücü korumak istiyorsanız onu daha çok çalıştırmalısınız” diyor. Haklılar! Beyin zannedildiği gibi hareketsiz, çoğalmayan, kendini yenileme kapasitesinden uzak hücrelerden (nöronlardan) oluşmuyor. İçindeki yüz milyon kadar nöronun hepsi değilse bile önemli bir kısmı kendini yenileme kapasitesine sahip. Daha da önemlisi şu: Çalışan beyin bilişsel rezervlerini korumak ve diğer nöronlara aktarabilmek için nöronlar arasındaki yolların sayısını da artırıyor. Bu nedenle daha çok bellek gücü isteyen ve bunamaktan çekinen herkesin yapacağı ilk iş belleği çalıştırmak olmalı. Rutini kırmak, beyne daha keyifli, anlamlı, farklı, onu düşünmeye zorlayan, çözmeye, üretmeye yönelten, onu şaşırtan yeni bilgiler yüklemek hiç vazgeçmeyeceğiniz bir alışkanlık olsun. Kramp sorunu büyüyor Tekrarlayan kramplardan yakınanların sayısında ciddi bir artış var. Kramplar bir kas veya kas grubunun tamamının ya da sade bir bölümünde oluşan istemsiz ve ani kasılmalardır. En sık görüldüğü yer ise ayak kaslarıdır. Farklı sebepleri olabilir. Vitamin noksanlığı (özellikle B vitamini eksikliği), mineral azlığı (özellikle magnezyum azlığı ve kalsiyumun düşmesi), aşırı alkol tüketimi, yoğun ve kontrolsüz terleme, aşırı soğuğa maruz kalma kramplara yol açabiliyor. Ayrıca tekrarlayan kramplar bazen hastalık belirtisi de olabiliyor. Rahatsız ayak sendromu sorunu yaşayanların da çoğunda kramplara sık rastlanıyor. Uyku problemi olanlar, depresyonla boğuşanlar da tekrarlayan kramplar için aday kişiler. Sürekli oturmak da kramplar için hazırlayıcı bir faktör. Eğer böyle bir sorunla karşılaşırsanız vitamin, mineral düzeylerinizi, açlık ve tokluk şeker değerlerinizi ve stres yapılanmanızı bir gözden geçirmenizde fayda var. Mevcut bir krampı iyileştirmenin yolu da kası tersi yönde germek ve esnetmekten ibaret. Korunmaya gelince: Magnezyum zengini besinlere yüklenin. Çok sık tekrarlıyorsa eğer “magnezyum glisinat” veya “magnezyum sitrat”tan istifade edin.
Orta yaş virajına genelde 50’li yaşları takiben giriliyor. Viraja giriş zamanı ve hızı da herkes için farklı oluyor. Kimi daha 50 bile demeden viraja çok sert bir giriş yaparken, kimi 60’lı yaşların ortasına geldiği halde bana mısın demiyor, viraj falan dinlemeden hayatına keyifle devam ediyor. Kısacası herkesin yaşlanma hızı ve kalitesi farklı oluyor. Aradaki farkın birazını genetik miras, çoğunu yaşam tarzı seçimleri belirliyor. İsterseniz orta yaş virajı ile başlayan o yolculuğun ilk işaretlerini alt alta bir defa daha sıralayalım. Sıralayalım ki hesabımızı ona göre yapalım. Buyurun... Yaşlanma yolculuğunun 10 mühim işareti ◊ Eskiden 20-30 cm mesafeden okuyabildiğiniz gazetenizi kol mesafesinden bile zor okumaya başladıysanız... ◊ Sabahları yorgun kalkıyor, akşam yorgunluğunu çok erken saatlerde hissedip televizyon karşısında uyukluyorsanız... ◊ Kolesterolünüzü, tansiyonunuzu, şekerinizi yani sağlığınızı daha çok konuşmaya ve merak etmeye başladıysanız... ◊ Dost sohbetlerinde en iyi lokantalar, en güzel oteller yerine en becerikli doktorlar ve en güvenilir hastaneleri konu ediyorsanız... ◊ Sözü ikide bir “yaşlanmanın erdemleri ve tecrübenin önemine” getirip duruyorsanız... ◊ Daha sık doktora gidiyor, daha çok tahlil yaptırıyor, sağlık konularına daha fazla ilgi duyuyorsanız... ◊ Etrafınızdakilerin size “amca, teyze, dede, nine” gibi tanımlamalarla hitap etmelerinden hoşlanmıyorsanız... ◊ Sık sık “önemli olan bedensel değil ruhsal yaşlanmadır, benim ruhum çok genç” diyorsanız... ◊ Bir sonraki ziyaretinizde doktorunuzdan enerji verici, cinsel güçlendirici takviyeler ya da cilt, saç, tırnak destekleri istemeyi düşünüyorsanız... ◊ Giyiminizde kuşamınızda daha genç ve dinç görünmenin yollarını arıyorsanız... Demir zengini besinler hangileri? Demir eksikliği ile mücadele etmenin yolu demir zengini besinleri sık, bol ve düzenli tüketmekten geçiyor. Bu da daha fazla kırmızı et, demir zengini sakatat (karaciğer, dalak) ve demirden güçlü sebzeleri daha sık tüketmek anlamına geliyor. Saydıklarımdan karaciğer ve dalak en güçlü demir kaynağı besinler, ikisinde de 100 gramda 10 mg kadar demir var. Demir hazinesi kırmızı et ise bunları izliyor. Onun da 100 gramında 6 mg civarında demir bulunuyor. Tavukta ve balıkta da demir var (tavuk budundaki siyah kısımlar, balığın sırtındaki kahverengi bölümler). Bitkisel besinlerden fasulye grubu diğer besinler, yani bakliyat başı çekiyor. Bakliyat grubunu kalın yapraklı yeşil sebzeler ile kuruyemişler yani ceviz, badem, fındık ve fıstık izliyor. Eğer demir fakiri olmak istemiyorsanız mutfağınızda bu yiyeceklere daha çok yer açın. İçlerindeki demirden daha fazla faydalanmak istiyorsanız da demir zengini hayvansal gıdalar ile demir deposu bitkisel besinleri evlendirin! Örneğin kıymalı kuru fasulye, etli bezelye, kıymalı mercimek çorbası pişirip yiyin. Yumurtalı ıspanaktan, hele hele menemenden asla vazgeçmeyin. Salatalarınıza küçük et parçaları ve bakliyat ekleyin. Bakliyat çorbaları için. Bol soğanlı fasulye piyazına ve Arnavut ciğerine sofranızda yer verin. Eğer bu muhteşem lezzetlerdeki demirin bağırsaklarınızdan daha iyi emilmesini istiyorsanız üzerlerine bol bol limon sıkın. Zira C vitamini bağırsaklardan demir kazanımını ikiye, üçe katlayabiliyor. İç suyu ver kiloyu 4-5 yıl kadar önce Birmingham Üniversitesi’nden Dr. Parretti ve arkadaşlarının yürüttüğü çalışma, dikkat çeken bir incelemeydi. Obesity Dergisi’nde yayınlanan bu araştırmaya bakılırsa yemekten yarım saat önce 500 ml su içen kişilerin içmeyenlere göre daha fazla kilo verme şansları var. Her üç ana öğünden yarım saat önce 500’er ml su içenlerin 12 haftalık çalışma süresindeki toplam kilo kayıpları karşılaştırma grubuna göre neredeyse üç katı daha fazla bulunmuş. Haberin “heyecan verici” olduğu fikrine siz de katılmış olmalısınız. Bana göre haberin en iyi tarafı -basitliği ve ucuzluğu yanında- ilave bir çaba gerektirmemesi. Kilo sorunu olanlar hiç vakit kaybetmeden bu yöntemi uygulamaya geçirip sabah-öğle-akşam öğünlerinden yarım saat evvel -aç karna- 500’er ml su içmeyi ihmal etmesinler. Zira “iç suyu ver kiloyu!” gibi kolay ve hoş bir durum söz konusu. Kalorisi de, faydası da yüksek 4 harika besin 1- KURUYEMİŞLER: Ceviz, badem, Antepfıstığı, yer fıstığı! Hepsi birer sağlık hazinesi. Kalorilerinin yüksek olduğu, 100 gramlarının yaklaşık 600 kalori civarında enerji içerdiği doğru ama her biri birer doğal eczane. Bol bol E vitamini, sağlıklı yağ, posa, magnezyum, B vitamini (folik asit dâhil), kolesterol düşürücü bitkisel sterol ve kaliteli bitkisel protein içeriyor. Günde 30 gramı geçmeyin, haftada iki-üç kez tüketin. 2- MUZ: Kalorisi yüksek olduğu için biraz çekinerek yediğiniz bir lezzet hazinesi. İri bir ithal muz yaklaşık 100-120 kalori içeriyor ama benim tavsiyem daha lezzetli ve daha az kalorili (1 tanesi 60-80 kalori) Anamur muzudur. Muz folik asit, niasin, riboflavin, tiamin ve B 6 vitaminlerinin bir arada bulunduğu müthiş bir B kompleks hapı ve muhteşem bir potasyum hazinesidir. 3- AVOKADO: Muz gibi onun da ayrıcalıklı bir meyve olduğu kesin. Kalorisi yüksek de olsa bedenimizi onunla da buluşturmakta fayda var. İçinde sadece lütein, potasyum, magnezyum yok. Bol miktarda B6, E ve C vitamini de ihtiva ediyor. Orta boy bir avokadonun 250 kalori civarında enerjisi olsa da bir şeylerden kısıp ona da yer açmak lazım. Çünkü avokado tekli doymamış yağlardan çok zengin ve bu nedenle kalbimizi de koruyabiliyor. 4- ZEYTİNYAĞI: Diğer sıvıyağlar gibi zeytinyağının da bir yemek kaşığı 120 kalori civarında enerji veriyor ama o onu öbürlerinden ayıran müthiş avantajlara sahip. Bir kere içindeki yağların önemli bir kısmı sağlığa yararlı tekli doymamış yağlar. Ayrıca zeytinyağının kanserden korunma, kalp damar hastalıklarını önleme, belleği destekleme gibi daha pek çok önemli marifeti var. Kısacası ne zeytinden ne de yağından vazgeçilmeli. Uykuda konuşmak hastalık işareti mi? Çoğumuz yakınımızdaki kişilerin (eşimiz, çocuklarımız) uyurken konuştuklarına şahit olmuşuzdur ve yine çoğumuza eşimiz, dostumuz “uyurken konuşuyorsun, aman dikkat et!” şeklinde uyarılarda bulunmuştur. Sağlık-hastalık ilişkisi bakımından değerlendirildiğinde bir kişinin uykuda konuşması sağlığı üzerinde olumsuz etkiye sahip değildir ve bu durumun zararsız olduğu kabul edilmektedir. Uykuda konuşmanın da uyurgezerlik gibi “derin uyku” sırasında meydana geldiği düşünülüyor. Nadir olarak da bazı kişiler REM uykusundayken konuşuyor ve bu durumda söylenenler o esnada gördükleri rüya içeriğiyle örtüşebiliyor. Diyelim ki korkulu bir rüya görüyor ve o anda canınızın yanacağını düşünerek “yapma, yapma!” diye bağırabiliyorsunuz. Özeti şu: Uykuda konuşma, eşinizin de uykusunu bozmadığı sürece ciddi bir problem sayılmıyor.
Egzersizin yaşlanma hızını ne yönde etkilediği üzerine sayısız çalışma yapılmış. Bu çalışmaların neredeyse tamamı 100 yıl kadar önce “dinlenmek paslanmaktır” diyen Helen Hayes’i haklı çıkarmış. Hem uzun bir ömür sürmek, hem de yaşlanmamak pek mümkün değil. Yaşadığınız ömrü ve yaşlılık sürecinizi formda ve zinde geçirmenizse mümkün. Bunun için de yapmanız gereken bazı işler, katlanmanız gereken fedakârlıklar, bazı yaşam tarzı değişimleri var. Bu değişimlerin en başında da egzersiz geliyor. Egzersiz yaşlanma saatinizi geriye çeviremiyor. Durdurmaya da muvaffak olamıyor ama o saatin tiktaklarını yavaşlatabiliyor. Kısacası düzenli egzersiz zannettiğinizden daha geniş yaşlanmanıza zemin hazırlıyor. Egzersizin yaşlanma hızını ne yönde etkilediği üzerine sayısız çalışma yapılmış. Bu çalışmaların neredeyse tamamı 100 yıl kadar önce “DİNLENMEK PASLANMAKTIR” diyen Amerikalı oyuncu Helen Hayes’i haklı çıkarmış. Gereksiz ve uzamış istirahatin daha doğrusu tembelliğin sağlık zararları konusunda bizi ilk uyaran 1966’daki Teksas/Dallas Üniversitesi’nde yapılan bir çalışma olmuş. Bu çalışmada düzenli ve iyi planlanmış egzersiz/dayanıklılık antrenmanlarının yaşlanma saatinin tiktaklarını ciddi ölçüde yavaşlatılabileceği görülmüş. Ayakta kal hayatta kal! Düzenli egzersiz yaşamı uzatır. Gereksiz istirahat ve uzamış tembellik ise bedeni de ruhu da paslandırır. Bir hesaplamaya göre (Dr. Willard Manning) düzenli egzersiz yapan biriyseniz yürüdüğünüz her 1.5 kilometre ile hayatınıza 20 dakika eklersiniz. Yine bir başka çalışmaya göre (Harvard mezunları araştırması) düzenli egzersizle geçirdiğiniz her bir saat için yaşam sürenize yaklaşık 2 saat eklersiniz. Fotoğraf gayet net ve açık: Bizim “ayakta kal, hayatta kal” mottomuz sadece gençlik ve orta yaşta değil ileri yaşlar için de geçerlidir. NOT: Aşağıdaki kutuda yaşlanmanın egzersizle ilişkisinin kısa bir özeti var, lütfen dikkatle inceleyiniz. Egzersiz sizi neden daha güzel yaşlandırır Düzenli egzersiz yaptığınızda bakın vücudunuzda neler artıyor, neler azalıyor. AZALIR - Dinlenme halinde kalp hızı azalır - Kan damarlarının sertliği azalır - Kan basıncı azalır - İnsülin seviyeleri azalır - Trigliserid azalır - Kan şekeri azalır - Toplam yağ kütlesi azalır - Kas kaybı azalır - Depresyon riski azalır - Unutkanlık azalır - Düşme ihtimali azalır ARTAR - HDL kolesterol artar - Metabolizma hızı artar - Kemiklerin gücü artar - Kasların gücü artar - Uyku kalitesi artar - Dengeleme gücü artar (NOT: Dr. Harvey B. Simon’dan alınmıştır) Hata dizde mi, bizde mi? Hata dizde değil, bizde! Daha doğrusu iki yanlışı ısrarla yapmamızda. Birincisi beslenme yanlışımız. Daha önce de yazdım, dizlerimizin bütünlüğü için bedenimize yeteri kadar kalsiyum, glukozaminoglukanlar ve kolajen benzeri maddeler kazandırmamız lazım. Bunun için de her şeyden önce yeteri kadar hayvansal ürün yememiz şart. Ayrıca sorun sadece hayvansal ürünleri tüketmekle de bitmiyor, onlardan bilinçli faydalanmak da gerekiyor. Bunun yolu ise tıpkı sebze ve meyvelerde olduğu gibi “tam besin” pişirmekten, hayvansal yiyeceklerin orasıyla burasıyla oynamamaktan, eti kemiğinden ayırmamaktan geçiyor. Daha çok kalsiyum kazandırmanın yollarını çok şükür öğrendik: Daha fazla süt ve süt ürünü tüketilecek! Ama ne var ki konu glukozaminoglukanlara, kolajen hakkında hâlâ dikkatsiz, ilgisiz ve bilgisiziz. 3 MÜHİM UYARI Dizim, kalçam, belim ağrıyor diyorsanız... “Dizimde, kalçamda kıkırdaklar erimesin, belim, sırtım ağrımasın” diyorsanız şu üç uyarıyı dikkate almanızda fayda var... Eti kemiğinden ayırmayın Glukozaminoglukanların kaynağı kemikler, eklemler, tendon ve tendonların kemiklere yapışma alanları. Sakatat grubu da bu maddeler ve kolajen bakımından çok güçlü. Peki biz ne yapıyoruz? Tavuğun göğsünü, ineğin sırtını, yani ille de kemiksiz kısımları yemeye, sakatata sırtımızı dönmeye bakıyoruz. Neticede de bedenimize daha az jel yapısında “kemik eklem desteği” girmiş oluyor. Şöyle bir 30-40 yıl öncesine bir gidin ve mutfağınızdaki tencerede kaynayan kemikli eti bir hatırlayın. Annenizin kısık ateşte pişirdiği bütün tavuğu (tavuğun bir tek kafası ve bacaklarının uç kısmı atılırdı) veya ilikli, kemikli et yemeğini hayal edin. İkisi de kaynadıkça köpüklenip jelleşir, ocaktan indirildikten sonra soğuyunca sıvı kısmı neredeyse pelte kıvamını alırdı. İşte şimdi kaybettiğiniz şey etin, tavuğun o bölümü. Dizlerinizin ihtiyaç duyduğu maddeler de ne yazık ki işte orada saklı. Ne yapılacak? Tam tavuk ve kemikli et pişirmeye yeniden dönülecek ve de sakatat yemek bir beslenme ayıbı olmaktan çıkarılacak... Fazla kilolarınızı verin! İkinci hatamız da aşırı gıda tüketiminin yarattığı kilo sorunu. Kilo arttıkça eklemlerin üzerine binen yük de çoğalıyor. Diyelim ki 55-60 kilo (kadınlar) veya 70-75 kilo (erkekler) için yaratılmış dizler 10-20 kilo fazla üzerine binince yıpranmaya, örselenmeye, kireçlenmeye başlıyor. Çözüm açık ve net: Dizlerin üzerindeki bu yük azaltılacak, yani fazla kilolar verilecek! Dizinize çok yüklenmeyin Diğer bir önemli hatamız da yaşam tarzımızla ilgili. Egzersiz yaparken yeteri kadar dikkatli değiliz. Çoğumuz egzersiz yapacağız derken dizlerimizi harap ediyoruz. Oysa egzersize ısınarak başlamayı ihmal etmesek, egzersiz yaparken kaliteli spor ayakkabılar giysek, ayaklarımıza da kaliteli spor çorapları yerleştirsek... Bitmedi, yürürken de birazcık daha dikkatli olabilsek ve illa ki koşmak yerine kendimizle yarışmayı bırakıp tempolu dozda (ve bazen de postacılar gibi) yürüsek, hoplayıp zıplamayarak aktivite yapmak yerine bilinçli esneme hareketleri yapabilsek dizlere zarar değil, fayda ve güç veririz. Bilinçsiz yapıldı mı egzersizin en hafifi bile dramatik hale gelebiliyor. Bir başka hatayı da dizlerimizi korumayarak yapıyoruz. Unutmayalım ki 15-20 yıl sonra ortaya çıkabilecek diz artritlerinin en önemli nedenlerinden biri de dize gelen travmalar. Son bir tavsiyem daha var: Diz güçlendiren yan destekleri (bağları) takviye eden antrenmanları da lütfen ihmal etmeyin.    
Yorgunluk büyük dert. Hele bir de sizi daha sabah gözünüzü açar açmaz sarmalamışsa çok büyük bir problem. Farklı sebepleri var. Ben sık görülen en yaygın 5 nedeni özetlemeye çalıştım, buyurun... ◊ DEPRESYON: Özellikle kalıcı ve ilerleyici halsizliklere isteksizlik, mutsuzluk, endişe ve kaygı hali, uyku bölünmeleri, odaklanma güçlükleri, unutkanlıklar, alınganlıklar ve de baş ağrısı gibi sorunlar da eşlik ediyorsa akla öncelikle depresyon gelmeli. ◊ HİPOGLİSEMİ: “Halsizim, yorgunum, bitkinim” diyenlerin çoğu “gizli hipoglisemik” kişilerdir ama onlar bundan habersizdir. Sabah uykudan düşük kan şekeriyle uyanan yani gece boyunca beyni şekerden mahrum kalan biri isteksiz, endişeli, kaygılı, yorgun ve halsizdir. Çoğu zaman da yataktan ters kalkmış kafasını toparlayamamış, mutsuz biridir. Ve bu arada da mutlaka az ya da çok keyifsiz ve bitkindir. Gün içinde tekrarlayan hipoglisemi nöbetleriyse onun halsizliğini daha da derinleştirecektir. ◊ UYKU SORUNLARI: Eğer uykularınızın tadı tuzu kaçtıysa ertesi güne dinlenmiş ve zinde başlamanız imkânsız gibidir. Bu durum kalıcı hale gelmişse de halsizlik ve bitkinliğin yol arkadaşınız haline gelmesi kaçınılmazdır. Uyku sorunlarının her türlüsü, bilhassa da “uyku apnesi” ve “horlama” en mühim halsizlik nedenlerinden biri. ◊ KANSIZLIK: Özellikle hanımlarda (bilhassa da genç hanımlarda) halsizlik denince akla ilk önce kansızlık, öncelikle de demir eksikliği gelmelidir. Sadece demir eksikliğinin değil diğer kansızlık tiplerinin de halsizlik yapabileceği aklınızda olsun. ◊ TİROİD TEMBELLİĞİ: Tiroid bezi salgıladığı hormonlar nedeniyle enerji metabolizmasının orkestra şefi gibidir. Eğer şu veya bu nedenle (İltihap, tümör, bağışıklık bozukluğu) hastalanır da yeterince T3 ve T4 hormonu üretmezse metabolizma yavaşlar ve siz kendinizi halsiz, enerjisiz ve yorgun hissedersiniz. Eğer halsizliğinize kilo alma, ödem/şişme, kabızlık, cilt kuruluğu, saç-kaş dökülmesi kırılması, üşüme gibi şeyler de eklenmişse tiroid fonksiyonlarınızı hemen kontrol ettirmenizi öneririm. Her akşam 2 kuru siyah erik yiyin Bir ara ceviz-kayısı trendi vardı. Akşam iki kayısı yenir, iki ceviz içi bir bardak suda bırakılıp ertesi sabah önce suyu içilir, sonra da afiyetle cevizler yenirdi. Faydası var ya da yok, mühim değil, “ceviz suyu efsanesi”ni ben de destekledim. Şimdi size yeni bir önerim daha var: Kayısı yerine bazen “iki kuru erik” yemeyi de deneyin. Bir değil, birçok gerekçem var. Bir kere kuru erik lezzetli ve doyurucu bir doğal atıştırmalık. Çok da faydalı. Kuru erik en güçlü kalsiyum kaynaklarından biri. Her akşam yenecek iki-üç kuru siyah erik kemikleri korumada muhtemelen süt veya yoğurt kadar etkili. Diğer taraftan çok güçlü bir posa kaynağı. İçindeki özel doğal kimyasalların da (sorbitol) etkisiyle kabızlığa karşı da etkili bir doğal destek. Ayrıca bağırsak, meme gibi kanserlerden korunma ve şekeri önlemede de oldukça faydalı. Siyah eriğin en güçlü taraflarından biri de antioksidan kapasitesi. Kuru siyah erik bilinen en güçlü pas önleyicilerinden biri. “Her akşam iki kayısı” formülü her zaman geçerli ama “her akşam iki siyah kuru erik” formülünü de denemenizde fayda var. Bitmedi! Kuru eriğin potasyum, demir ve vitamin gücü de bir hayli fazla. Ben bir haftadır uygulamaya başladım bu yeni kürü. Çok da memnunum. Size de öneririm. Fruktozun fazlası neden zararlı? Fruktoz meyvelerde (ve balda) doğal olarak bulunan doğal bir şeker. Doğal ama dozu kaçırılınca tehlikeli de olabiliyor. Nedeni şu: Yetişkin birinin bir günde kullanabileceği fruktoz miktarı 15-20 gramla sınırlı. Zira karaciğerin “fruktoz işleme kapasitesi” bu kadar. Fazlası trigliseride çevrilip kana gönderiliyor. Meyveleri ve balı (balda da bol fruktoz var) fazla tükettiğinizde kanınızda trigliseridin yükselmesinin sebebi bu. Trigliserid ise önce karaciğerinizin yağlanmasına, sonra da karın içi organlarınızın -pankreas, böbrekler ve omentumun- adeta yağ denizi içinde boğulmasına, neticede önce göbeğinizin büyümesi ve bel çevrenizin genişlemesine, sonra da insülin patlamaları, insülin direnci, şeker hastalığı ve kansere kadar gidebilen kötü bir yolculuğa zemin hazırlıyor. Fazla miktarda trigliserid, daha fazla kolesterolün oksitlenmesi demek. Okside kolesterol ise damarları plaklarla daraltıp tıkayan çok zararlı toksik bir yapı. Bugünün en yaygın sağlık problemi olan karaciğer yağlanmasının, en mühim sağlık sorunu insülin direnci ve damar sertliğinin, kalp krizleri ve felçlerin ve adeta salgına dönüşen şeker hastalığının arkasında öncelikle aşırı fruktoz tüketme hatası var. Fruktoz insüline ihtiyaç duyulmadan kullanılabilen bir şeker. Bu da fruktozu fazla tüketseniz bile doymamanıza ve kısa bir süre sonra yeniden acıkmanıza yol açıyor. Öğle veya akşam fazla tatlı tüketenlerin ya da yemek üstüne kendine tatlı ziyafeti çekenlerin kolay kilo almalarının ve yemek sonrası yorgun düşüp bir köşede uyuklamalarının nedeni de bu. Bitmedi! Mide doluyken tükettiğiniz meyveler mide ve bağırsakta artan “doğal alkol” nedeniyle hafifçe “kafa hoşluğu” yaşamanıza da yol açabilir. Kalsiyum hapı mı, yoğurt mu? Kemiklerimiz bizi taşıyan ana direkler. Yapılarının büyük bir bölümü kalsiyumdan oluşuyor. Zaten bu nedenle “Kemiğin Çimentosu” denince akla hemen “kalsiyum” geliyor. Kalsiyum tabii ki tek başına yeterli değil. D vitamini, boron, bakır, magnezyum, K2 vitamini, kolajen ve daha pek çok doğal destek de gerekli. Sağlam bir de hormonal yapılanma şart. Ama yine de kemik sağlığı için bize önce kalsiyum lazım. Kemikler zannedildiği gibi durağan yapılar filan da değil. Hepsinde her an müthiş bir yıkım ve yapım faaliyeti var. Tümü sürekli bir “kalsiyum ihtiyacı” içinde. Bizim görevimiz onlara düzenli kalsiyum temin etmek. Bu da kalsiyum zengini besinleri düzenli yiyip içmekten geçiyor. Çocuklar için süt, yetişkinler için yoğurt, ayran, peynir kemikler için çok mühim gıdalar. Ama sadece süt ürünlerinde değil, kuruyemişlerde özellikle bademde bol miktarda kalsiyum var. Sebzelerin de önemli birer kalsiyum kaynağı oldukları unutulmamalı. Bazıları -mesela lahana ve lahana grubu diğer besinler- neredeyse tıka basa kalsiyum dolu. Her akşam iki-üç kuru siyah erik tavsiyemi de unutmayın. Kısacası doğal yoldan kalsiyum kazanmayı bir kenara bırakıp kalsiyum haplarına yüklenmeyin. Bu hapların ne kadar işe yaradığı da zaten tartışma konusu. Çoğunun neredeyse yüzde 10’u bile bağırsaklardan emilip kemiklere yerleşemiyor. Sözü fazla uzattım, farkındayım. Özeti şu: Besinler haplardan daha değerlidir. Kalsiyumdan zengin beslenip yoğurdu hapa tercih etmek daha doğru. Metabolizmayı ateşlemenin 5 etkili yolu Baharla birlikte “kilo telaşı” gündeme giriverdi. Konu kilo sorunu olunca da “metabolizma” sözcüğü herkesin yine aklına geldi. Nasıl hızlanır metabolizmamız? İşte 5 etkili öneri... GÜNE EGZERSİZLE BAŞLAYIN: Güne “sabah egzersizi” yapmadan başlamayın. Bu ille de 30 dakika koşup zıplamanız, 45-60 dakika tempolu yürüme veya yüzmeniz anlamına gelmiyor. Çökme-kalkma, mekik çekme veya 3-5 dakikalık hızı (temposu) yüksek egzersizler de yetiyor. Sağlığınız ve vaktiniz müsaitse egzersiz süresini daha da uzatabilir, hemen işe gitmeniz gerekiyorsa borcunuzu öğle aralığında da ödeyebilirsiniz. KAHVALTIYI UNUTMAYIN: Kahvaltısız olmaz! Sadece bedensel ve ruhsal sağlık için değil, güçlü bir metabolizma için de kahvaltı şart. “Metabolizma kahvaltısı” ise farklıdır ve mutlaka güçlü bir protein de ister. Mesela yumurta, peynir ya da yoğurt. Bence kahvaltınıza biraz “baharat” da pompalayın. Kırmızıbiber, zerdeçal, karabiber, tarçın, hindistancevizi... BOL SU İÇİN: Su hayattır! Bu bilgi kesin ama metabolizma söz konusu olduğunda da su her şeydir. Sabah uyanınca bir bardak ılık su için. Mümkünse içine 1-2 çay kaşığı taze sıkılmış limon suyu sıkın. Gün boyu yudum yudum içmeye devam edin. KAS KÜTLENİZİ ÇOĞALTIN: Daha güçlü bir metabolizma istiyorsanız daha fazla direnç egzersizi yapıp daha güçlü ve iri kaslara sahip olmaya çalışın. Kaslarınızı daha çok kullanın. TİROİDİNİZDEN EMİN OLUN: Eğer tiroid beziniz yeterince güçlü değilse ihtiyaç kadar T3 ve T 4 hormonu üretemiyorsa yukarıdaki önerilerimin ciddi bir işe yaramayacağını söyleyebilirim. Her yıl bir kez TSH testi yaptırın.
Şeker tutkusu yayılıyor, kişi başına tüketilen yıllık şeker miktarı her ülkede hızla artıyor. Neticede de şeker sorunu tutkudan da öte bir tür bağımlılık problemi haline geliyor. Nedeni açık: Şekerin her türlüsü bizi düşündüğümüzden de kısa bir sürede mutlu ediyor. Ne var ki yine şekerin her türlüsü (ama özellikle de nişasta bazlı früktoz) hasta da edebiliyor. Şekerin karaciğer yağlanmasından obeziteye, kronik iltihaplanmadan diyabete, kalp damar hastalığından kansere pek çok kronik sağlık sorununu nasıl tetiklediği net ve açık olarak gösterildi. Şeker tüketimi arttıkça bağışıklık zayıflıyor. Aşırı şeker tüketiminde bunama riski çoğalıyor. Şeker kullanımı yükseldikçe kemikler ve sinir sistemi zayıf düşüyor. Özetle o tam bir sağlık canavarı. Peki, o canavardan kurtulmanın yolu var mı? Bence var. Biraz zahmetli ama denemeye kesinlikle değer. “Kalıcı bir şeker detoksu nasıl başarılır?” sorusuna verilebilecek tek bir yanıt yok, bazı çözüm önerileri var. Detaylar için buyurun... ŞEKER KULLANIMINI AZALTAN 10 ÖNERİ 1- Her türlü şekeri kesin. Yemek üstü tatlı alışkanlığından vazgeçin. 2- Ara öğünlerde içinde şeker ve un bulunan atıştırmalıklara elinizi bile sürmeyin. Eğer vazgeçilmez ölçüde bir tatlı ihtiyacı içindeyseniz früktozu düşük meyvelerden makul miktarda yiyin ya da şeker eklenmemiş meyve ve kuruyemiş karışımlarını denemeyi tercih edin. 3- Atıştırmalık ihtiyacınızı protein zengini besinlerle, peynir, yoğurt, ayran, badem, fındık vs ile giderin. Ciddi ihtiyaç duymadıkça atıştırmaktan da vazgeçin. 4- Atıştırmalık tercihi olarak % 70 kakao içeren küçük bir parça bitter çikolatayı da deneyebilirsiniz. 5- Yemekten hemen sonra meyve yemeyin. Meyveleri yemekten önce ya da ara öğünlerde tüketin. 6- Sabah kahvaltınızı güçlendirip protein yönünden zenginleştirin. Kahvaltınıza peynir, yoğurt, yumurta yükleyin. Kahvaltı masasından kahvaltı gevreklerini, meyve sularını, balı, reçeli, pekmezi yok edin. 7- Başta tarçın olmak üzere açlığı frenleyen, tatlı ihtiyacına dur diyebilen baharatlardan da istifade edin. 8- Nişasta bazlı şeker içeren her türlü üründen kesinlikle uzak durun. 9- Prensip olarak tam karbonhidratlı yiyeceklere yönelin. Nişasta ve un zengini yemeklere (pilav, makarna, irmik) hayır deyin. 10- Beslenmenize daha fazla ve sık bakliyat, makul ölçüde de tam tahıl ilave edin.   ANTİBİYOTİK ŞAMPİYONUYUZ NE üzücü ki bazı hastalıklarda Avrupa, bazılarında dünya şampiyonuyuz. Şampiyonluklarımız sadece hastalıklarla da sınırlı değil. Bazı ilaçların kullanımında da (mesela antidepresanlar) ya birinci ya ikinciyiz. Yeni yayınlanan sağlık istatistiklerine göre Türkiye kişi başına tüketilen antibiyotik oranı dikkate alındığında da birinciliğe oynuyor. Bu son derece kötü bir haber. Çünkü antibiyotik tüketimi arttıkça sadece antibiyotik direnci sorunu büyümüyor. Probiyotik eksikliği meselesi de derinleşiyor. Sağlık Bakanlığımızın antibiyotik kullanımında reçete takibine gitmesi son derece doğru bir girişim oldu. Ama itiraf edelim ki sorunu çözmeye bu önlem de yetmedi. Önemli belirleyicilerden biri de biz doktorların yaklaşımı. Pek çoğumuz hâlâ ve nedense antibiyotik reçete etme konusunda gerekli dikkat ve özeni göstermiyor. Özellikle kış aylarında karşılaştığımız her türlü ateşli hastalığa bir antibiyotik reçete etmekten kurtulamıyoruz. Bu bir öz eleştiridir, doğruluğu da kesindir. MÜHİM BİR TEHLİKE: AŞI KARŞITLIĞI ÇOCUKLUK çağı zorunlu aşılarının düzenli yapılması önemli. Bu aşılar sadece çocuklar için değil, biz yetişkinler için de koruma sağlıyor. Ne var ki çocuklarına aşı yaptırmayı reddeden ailelerin sayısında ciddi artış var. Aşı reddi oranı yükseliyor. Aşı karşıtları çoğalıyor. Bu rakamlar büyüdükçe de toplumun salgın hastalıklara yakalanma ihtimali büyüyor. Kısacası sadece çocukların değil, toplumun bağışıklığı da azalıyor, salgın hastalıkların saldırısına açık bir toplum kesiti oluşuyor. Mesela kızamık hastalığında şu bilgi çok net ve açık: Kızamık virüsünün agresif biçimde yayılmaması, yani hastalığın salgına dönüşmemesi için halkın % 95’inin virüsten korunması şartı var. Aşılananların sayısı azaldıkça bu rakama ulaşmak imkânsız hale geliyor. Zaten bu nedenle aşılanmayı reddedenlerin yayıldığı bazı bölgelerde küçük de olsa (Belçika, Hollanda, ABD, İngiltere) kızamık salgınları görülmüş. KIZAMIK SALGININDA BAKIN NELER OLUYOR... Sağlık Bakanlığı Bağışıklama Danışma Kurulu üyesi Prof. Dr. Mehmet Ceyhan bir toplumda kızamık salgını geliştiğinde nelerin olabileceğini şu şekilde özetliyor: “Her kızamık geçiren 1000 çocuğun 100’ü hastaneye yatmak zorunda kalır. Bu çocukların yaklaşık 20’si maalesef kaybedilir. 30’unda ise beyin hasarı gelişebilir.” Bu bilgiyi enfeksiyon hastalıkları uzmanı Prof. Dr. Önder Ergönül ile de konuştum. O da benzer rakamlar verdi. Yani muhtemel bir kızamık salgınının ciddi riskleri var. Bu kesin... BİR ‘BİLİM KURULU AÇIKLAMASI’ ŞART! Aşı reddi mühim bir sorun. Eldeki bilimsel kanıtlar bunu net ve açık olarak gösteriyor. Ama bilim bilinen her şeyi yeniden tartışabilmeyi de gerektiriyor. Aşı reddini savunmak ayıp ya da yanlış değil. Ama bu savunmayı yapan hekimlerin savunmalarını bilimsel ortamlarda, bilimsel kanıtlara dayanarak yapmaları, fikirlerini medyaya değil doktor muhatapları ve Sağlık Bakanlığı’na iletmeleri gerekiyor. Çocukluk çağı zorunlu aşılarını yaptırmanın üzerinde ısrarla duran mikrobiyolog ve enfeksiyon hastalıkları uzmanlarının ise bu basit görüşlere bilimsel kanıtlarla yanıt vermeleri lazım. Burada da görev yine Sağlık Bakanlığımıza düşüyor. Bakanlığın iki tarafı bir masada buluşturup bilimsel kanıtlara dayalı net ve açık kararı ‘Sağlık Bakanlığı açıklaması’ şeklinde topluma duyurması, hangi aşıların mutlaka gerekli ya da zorunlu, hangilerinin isteğe bağlı yaptırılabileceğini kayıt altına alması şart. Kısacası nişasta bazlı şeker konusunda olduğu gibi bir ‘bilimsel kurul açıklaması’na ihtiyaç var.  
Modern tıbbın başarıları da, başarısızlıkları da, doğruları da, yanlışları da var. Temel hatalarından biri ise sağlıklı olma durumu ile hastalıklı biri haline gelme arasındaki ‘gri’ süreci görmezden gelmesi, anlama ve çözüm yolu arama gayretine girmemesidir. Eğer “sağlıklı” olma durumunu “beyaz”, “hastalık” halini “siyah” kabul edecek olursanız; beyaz renk öyle aniden siyaha dönmez. Yani çoğu sağlık sorunu öyle zannedildiği gibi birden bire ortaya çıkmaz. Sağlamlık durumundan hastalık haline geçiş bazen bir hayli uzun da olabilir. Örneğin insülin direncinden şeker hastalığına uzanan yolculuk ortalama 10-15 yıl, basit bellek sorunlarından Alzheimer ya da bunamaya giden yolculuk 8-10 yıldan kısa sürmüyor. Yani arada “gri alan” olarak kabul edilen büyükçe bir zaman dilimi var. Ve ne yazık ki çoğu insan bu zaman diliminde sürece el konulmadığı için söz konusu hastalıklardan korunamıyor. Kısacası modern tıp sağlık sorunları söz konusu olduğunda sizi ya “hasta” ya da “hastanelik biri” olarak görmek arzusunda olmasa da siz o duruma gelmeden çözüm aramaya çalışmıyor! Örnek mi? Buyurun... İşte bazı örnekler... Kronik hastalıkların neredeyse tamamı önlenebilir, en azından gelişme süreçleri kontrol altında tutulabilir problemlerdir. Yapmanız gerekense sadece basit yaşam tarzı değişimlerinden ibarettir. Fazla kilolarını veren bir insülin dirençli doğru beslenmeye ve aktif yaşama devam ederse şeker hastası olmaz. Karaciğer yağlanması olan biri fazla kilolarını verir ve yaşam tarzında gerekli değişiklikleri hayata geçirirse karaciğer yetmezliğine ya da kansere paçasını kaptırmaz. Dizlerinde kıkırdak kaybı olan biri doğru egzersizlerle kaslarını güçlendirebilir ve eklemlerine binen fazla yükü bedeninden atabilirse yaşlılık romatizmasına giden süreci en azından yavaşlayabilir. Bu örnekleri daha da çoğaltmak mümkün. Kısacası koruyucu tıp en az tedavi edici tıp kadar önemlidir, bunu asla unutmayalım. Mühim bellek notları Her gün çok sayıda sinir hücremizi (nöron) kaybediyoruz. Alkol, sigara, toksinler ve bazı ilaçlar bu kaybı daha da hızlandırıyor. Kortizol salgısının arttığı diğer haller de (depresyon, korku) nöron kaybını hızlandıran şeyler. Ama ne iyi ki biz de yeni nöronlar üretebiliyoruz. Yeni bilgiler öğrenmek, yeni nöronların üretimini de mevcut nöronlarımız arasındaki bağlantıların sayısını da artırıyor. Bağlantıların sayısının artması, bilgi transferinin hızlanması anlamına geliyor. Yeni bilgiler öğrenmek beynin bellek gücünün ana merkezi merkez üssü sayılan hipokampustan nöron kaybını da azaltıyor. Her gün ortalama 10 bin nöronumuzu kaybediyoruz ama korkmayın. Bu hız bile toplamda nöron kaybının yüzde 1’i için 274 yıl gerektiriyor. Beynimiz bedenin en büyük tüketicisi! Enerjimizin yüzde 25’ini, oksijenimizin yüzde 20’sini tek başına o tüketiyor. Güçlü bir bellek düzenli enerji kazanımını ve oksijen alımını gerektiriyor. 6 kısa egzersiz bilgisi ◊ Egzersize başlamadan 15-30 dakika önce içilen kahve, egzersiz performansını olumlu yönde etkiliyor, egzersiz sonrasında oluşabilecek ağrıları azaltıyor. ◊ “Egzersiz yapan birinin kaç dakika sonra yağ yakmaya başlayacağı?” sorusunun en net yanıtı şudur: Yaptığınız egzersizin yoğunluğu ne kadar fazla ise yağ yakmaya o kadar daha erken başlarsınız. ◊ Bedeninizdeki depo yağları yakan en etkili egzersiz, en çok kalori yaktığınız egzersizdir. Kilo sorununuz varsa sakatlanma riski en az, yapılabilme sıklığı en uygun (en sevilen) egzersizlerden nabzınızı en hızlı yükselteni seçmelisiniz. ◊ Yağ yakımı dikkate alındığında sabah aç karna yapılan egzersizlerin daha etkili olduğu söylense de pratik olarak sabah ve akşam egzersizleri arasında yağ yakım hızı ve gücü bakımından ciddi bir fark yoktur. ◊ Elma sirkesi veya limonlu su içerek alkali gücü artırmak egzersizle kaybedilecek yağ miktarını çok az da olsa etkileyebilir. ◊ Egzersizlerin en etkili olanları en çok yapılma imkânı bulunan ve en az sakatlanma riski taşıyanlarıdır. Bir başka deyişle tempolu yürüyüş çalışmalarıdır. Yeşil mucize: Maydanoz Maydanoz dünyaya Akdeniz coğrafyasının hediye ettiği mucize bir besin. Oldukça da eski bir geçmişi var. Sağlık faydası yüzyıllardır biliniyor. Bilimsel olarak kanıtlanan içeriği ise çok etkileyici. Bol vitamin ve mineral ihtiva ediyor. Özellikle B vitaminleri (riboflavin, niasin, B6, B12, pantotenik asit), C ve K vitaminlerden çok zengin. Ayrıca güçlü bir folat içeriği de var. Maydanozu sağlıklı kılan özelliklerden biri de kalsiyum, magnezyum, demir, çinko ve potasyum gibi doğal elementlerden zengin yapısı. Antioksidan polifenol zenginliği ise apayrı bir özelliği. Bu mükemmel içerik, maydanoza “bedeni toksinlerden arındırma, bağışıklığı güçlendirme, tokluk hissini uzatma, vücudun su dengesini iyileştirme, kan şekerini dengeleme, kanserden korunma” ve daha pek çok alanda mükemmel özellikler sağlamış. Tavsiye edileni çiğ olarak tüketmek. Onu meyve-sebze suyu karışımlarına eklemek, çorba ve yemeklere lezzet arttırıcı olarak ilave etmek de mümkün. Her yaz olduğu gibi bu yaz da pazarlarda müthiş bir maydanoz zenginliği var, fırsatı kaçırmayın ve bu yaz biraz daha maydanoza yüklenin derim. Tansiyon ölçecekseniz bunlara dikkat edin ◊ Tansiyon ölçmeden önce en az 10 dakikadır oturuyor olmasınız. Oturur pozisyonda olmanız son derece önemlidir. Ayrıca bacak bacak üstüne atmanın bile değerleri etkileyebileceğini unutmayın. ◊ Tansiyonunuz yüksek çıktıysa ikinci bir ölçüm yapmadan önce iki dakika bekleyin ve manşonun havasının iyice indiğinden emin olun. ◊ Eğer tuvalete gitme ihtiyacı içindeyken tansiyonunuzu ölçerseniz yüksek çıkar. Bu yüzden önce mesanenizi boşaltın. ◊ Oda ısısı bile ölçüm sonuçlarını etkileyebilir. Tansiyonunuzu ölçerken bulunduğunuz mekân ne çok sıcak ne de çok soğuk olmalı. ◊ Mümkünse ilki sağ koldan olmak üzere iki koldan da ölçüm yapın ve yüksek çıkan değeri esas alın. Eğer iki kol arasındaki fark 1 değerden fazlaysa biraz sonra tekrar bir ölçüm yapmalısınız. ◊ Tansiyonunuzu günün farklı saatlerinde ölçmeye çalışın. Sabah yataktan kalktığınız anda tansiyonunuz yüksek çıkabilir. Bu yüzden ilk ölçümü kahvaltıdan bir saat sonra yapın. Ama günün farklı saatlerinde yapılan ölçümler en doğru ölçümlerdir. ◊ Tansiyon durağan, değişmeyen bir şey değildir. Bu yüzden “Benim tansiyonum 12’ye 8” gibi bir cümle son derece mantıksızdır. Tansiyon koşunca yükselir, bırakın koşmayı, koşmayı düşündüğünüz anda bile kalbiniz kan pompalamaya başlar, bu da tansiyonunuzun yükselmesi anlamına gelir. ◊ Ölçüm yapmadan yarım saat önce çay ve kahve gibi kafeinli içecekleri bırakın. Kafein tansiyonunuzun yükselmesine neden olur, bu da sizi yanıltabilir. ◊ Evlerde yapılan ölçümler hastane ve muayenehanelerde yapılan ölçümlerden daha düşüktür ve bu ölçümler daha sağlıklıdır. ◊ Tek bir ölçümle karar vermeyin. Tekrarlama ölçümlerin takibi daha güvenli sonuç veriyor.
Kanser büyük bir bela. Sonuçları hâlâ vahim olabilen bir sağlık tehdidi. Tedavide başarı için erken teşhis çok önemli. Daha mühim olanı ise kanserin önlenmesi. Bunun yolu da yaşam tarzımızı değiştirmek, daha çok hareket edip daha dikkatli beslenmek ve tabii ki uyku sorunlarını, stres problemini çözmekten geçiyor. Peki sadece bu dört önlem yeterli mi? Değil! Kanserin oluşumunda çevresel faktörler, genetik nedenler ve daha pek çok bilinmeyen var. Bu sebeple her yıl bazı tarama testlerinden düzenli olarak geçmek gerekiyor. Tarama testlerinin sayısı çok fazla. Bazıları da gereksiz. Mesela tüm vücut MR’ı veya BT taramalarının hiçbir faydası yok. Bunlar tamamen ticari amaçlı uygulamalardır. O testlerden dördü ise çok ama çok önemli, hatta vazgeçilmez. İşte o dört kanser tarama testi... Mamografi: Kime, ne zaman, ne sıklıkta? Mamografik taramalar doğru zamanda, doğru programlarla ve ustaca planlanıp yapıldıklarında meme kanserlerinin erken teşhisi için altın standart olma özelliklerini sürdürüyorlar. Üzerinde anlaşılmış kesin bir rakam olmasa da genelde hemen her kadının 40’lı yaşlardan sonra belirli aralıklarla mamografi taramalarından geçmesi lazım. Ama tabii ki bu, hanımların ayda bir kez kendi elleriyle yapacakları meme kontrollerini bırakmaları anlamına gelmiyor. PSA testi: Prostat taramalarının vazgeçilmezi Kadınlar için meme kanseri neyse, erkekler için de prostat kanseri odur. ‘Kanser’ sözcüğü geçti mi kadınların da erkeklerin de aklına bu iki kanser gelir. Prostat kanseri taramasında en yaygın kullanılan test ise PSA incelemesidir. Kuşku varsa başka incelemelerden de istifade edilir ama “PSA taramaları” her zaman önceliklidir. Prensip olarak 50 yaş üstü her erkeğin yılda bir defa prostat muayenesi yaptırması gerekiyor. PSA testini bu muayenelerin tamamlayıcısı gibi kullanmak lazım. Akciğer filmi : Akciğer kanseri hâlâ önemli Akciğer kanseri sık görülen ilk dört kanser arasında. Sigara bu kanserin birinci nedeni. Akciğerdeki kanser basit bir radyolojik inceleme ile bile yakalanabiliyor. Gerektiğinde de daha ileri görüntüleme yöntemlerine başvuruluyor. Sigara içenlere yılda bir kez, içmeyenlere 2-3 yıllık aralıklarla akciğer incelemeleri yapılmalı. Tabiî ki daha önemlisi “sigarayı bırakmak” olmalı. PAP smear testi: Her kadın yaptırmalı Rahim ağzı kanserleri kadınların baş belalarından, önemli korkularından biri. Erken teşhiste PAP smear incelemesi ise müthiş güvenli. Kadınların 21 yaşından sonra ya da ilk cinsel ilişkilerini takip eden üçüncü yılı izleyerek bu testi her yıl yaptırmalarında fayda var. 30 yaşından sonra önceki üç smear testi normal çıkan kadınların testi 2-3 yıl arayla yaptırmaları da kabul edilebiliyor. 70 yaşını geçen hanımlarda ise ardı ardına üç smear testi normal çıkmışsa veya son 10 yılda tüm smear testleri normal bulunmuşsa bu taramanın bırakılması tavsiye ediliyor. Kırmızı bayrak:  Yükselmiş Hs-CRP Kronik iltihap hali bedenin en önemli düşmanlarından biri. İltihaplanma süreçleri aktive oldukça hücreler, dokular, organlar güçsüz düşüyor ve bir dizi hastalık devreye girmeye başlıyor. Kronik iltihaplanma halinin varlığını anlamak için de en çok Hs-CRP testine ihtiyaç duyuluyor. Yüksek CRP seviyeleri vücutta iltihabi ve yıpratıcı süreçlerin devreye girdiğine işaret ediyor. Ayrıca yine yüksek CRP düzeyleri bozulmuş bağışıklık yapılanmasının, problemli hale gelmiş damar bütünlüğünün, muhtemel bir kalp hastalığı, hatta kanserin ilk işareti de olabiliyor. CRP ölçümlerinde 1 mg/l’in altı normal sayılıyor. 1-3 arası orta, 3’ün üzeri ise yüksek riski gösteriyor. Yüksek CRP düzeyi olanlara kilo vermeleri, özellikle bel çevrelerini küçültmeleri, trans yağlardan uzak durmaları, şekeri, unu, nişastayı minimuma indirmeleri ve düzenli egzersiz yapmaları, besinlerle kazandıkları antioksidan, vitamin ve mineral miktarlarını artırmaları tavsiye ediliyor. Böbrek dostu besinler hangileri? Bazı organlar nedense hep ihmal edilir. O organların en tepesinde de böbrekler yer alır. Oysa böbrek sağlığı, sağlığı sürdürmenin mühim bir anahtarıdır. Peki onu desteklemek için neler yiyip içmek lazım diyorsanız buyurun... 1- Bol su için. Su böbrek dostu besinlerin başında geliyor. Böbrekleriniz en çok da mineral zengini alkali sulardan hoşlanıyor. 2- Kızılcık ve suyunu tercih edin. Kızılcık ve suyu, böbrek ve idrar yolu enfeksiyonlarından korunmanın, bu bölgeye bakterilerin tutunmasını önlemenin ve kalsiyum oksalat taşlarının gelişimini bloke etmenin en güvenli yollarından biri. 3- Pancara yüklenin. Çünkü pancar sahip olduğu antioksidan güç yanında idrarın asidik gücünü artırarak da böbreğe yardımcı oluyor. 4- Lahana ve turpgiller ailesini ihmal etmeyin. Bunlar da güçlü birer detoks besini. Hepsinde de bol C, K ve B vitamini var. 5- Limonu da böbrek dostu besinler listesine ekleyin. Düzenli limon ve limon suyu tüketimi pancar gibi sitrat seviyelerini yükselterek böbreklere destek oluyor. 6- Böğürtlenler grubunu unutmayın. Bunların her biri ayrı ayrı değerli. Değerlerini antioksidan güçlerinden alıyorlar. Mitokondrileriniz neden çok önemli? Mitokondriler, hücrelerin enerji üretim merkezleri. Her hücrenin enerjiye ihtiyacı var. Dolayısıyla her hücrede en az bir adet mitokondri mevcut. Hücre ne kadar enerjiye ihtiyaç duyuyorsa o kadar çok mitokondri barındırıyor. Ortalama bir hücrede bile 200-300 mitokondri var. Bu sayı kalp ve beyin hücrelerinde 10 bini de geçebiliyor. Ne var ki biz yaşlandıkça sayıları azalıyor. Bu nedenle de enerjimiz azalıyor, gücümüz, kuvvetimiz sınırlanıyor, yorgun ve halsiz düşüyoruz. O nedenle mitokondri yaşlanmasını yavaşlatmak mühim bir konu. Bunun yolu ise mitokondri zehirlerinden uzak durmak ve mitokondrileri takviye etmekten geçiyor. Alkol, sigara, ağrı kesiciler, antibiyotikler (kinolonlar), antidiyabetikler (metformin), kolesterol hapları (statinler) ve ağır metaller (cıva, kurşun) bilinen en mühim mitokondri zehirleri. Egzersiz, glutatyon, koenzim Q10, L-karnitin, N-Asetil Sistein, C vitamini, alfa lipoik asit, silimarin, rhodiola ise en etkin mitokondri aktivatörleri. Bu listeye çinko, selenyum, magnezyumu da ilave etmekte yarar var. Sülfür (kükürt) zengini sebzelerin de (lahana, turp, tere, roka, sarımsak, soğan) güçlü birer mitokondri dostu olduklarını unutmayalım.
Baş ağrısının her türlüsü tatsızdır, tedirgin edicidir. Dahası keyif kaçırıcıdır. Ama en berbatı hemen her sabaha baş ağrılarıyla başlamaktır. Sabah baş ağrıları deyip geçmeyin, emin olun ki çoğunun arkasında bir sağlık sorunu vardır. Neler mi? Merak ediyorsanız buyurun ilk 10 nedene... ◊ DEPRESYON: Gizli, gözden kaçmış, sessiz ve derinden giden bir depresyon, başlangıçta sadece kendisini sabah baş ağrılarıyla ifade edebiliyor. ◊ UYKU APNESİ: Uyku apnelerinin de en mühim belirtilerinden biri gözünüzü açar açmaz beyninize saplanan baş ağrıları olabiliyor. Bu ağrıların yorgunluk ve isteksizlikle birlikte olması çok tipik. Zaten bu nedenle de çoğu zaman “depresyon mu, uyku apnesi mi?” karar verilemiyor. ◊ HİPERTANSİYON: Gece hipertansiyonlarının da ilk işareti sabah kalkınca ensede ve alın çevresinde çember şeklinde hissedilen baş ağrılarıdır. ◊ HİPOGLİSEMİ: Gece boyunca şeker ihtiyacını yeterince karşılayamayan beynin size gönderdiği ilk mesaj başınızı ağrıtmak olabiliyor. Bir başka deyişle beyniniz size “şu hipoglisemi meselesini artık bir çöz” mesajı veriyor. ◊ ALKOL: Akşamdan kalmalığın daha doğrusu alkolün sağlığa zarar vermeye başladığının ilk ve mühim işaretlerinden biri, ertesi sabah güne baş ağrılarıyla başlamaktır. Ve bu ciddi bir alkol intoleransı belirtisidir. ◊ UYKUSUZLUK: Hangi nedenle olursa olsun uykusuzluk mühim bir baş ağrıtıcısı olabiliyor. Gece boyunca dinlenemeyen, eksiğini gediğini tamamlayıp kendini yenileyemeyen beyin sorunlarını baş ağrısıyla ifade etmeye çalışıyor. ◊ ELEKTROMANYETİK YOĞUNLUK: Eğer yattığınız odada elektromanyetik yoğunluk fazlaysa yani etrafınız tabletler, bilgisayarlar, cep telefonları, standby’da kalmış televizyonlar, radyolar vs ile doluysa “Neden her sabaha baş ağrısıyla uyanıyorum?” gibi sorular sormaya hakkınız bile yok. ◊ MAGNEZYUM EKSİKLİĞİ: Magnezyum noksanlığının da ilk işaretlerinden biri baş ağrısı olabiliyor, bir kenara not edin. ◊ DEMİR EKSİKLİĞİ: Sadece magnezyumun değil, demirin eksikliği de sık görülen bir baş ağrısı nedeni. Buna özellikle genç kızlar ve doğurganlık çağındaki hanımlarda rastlıyoruz. ◊ YOĞUN STRES: Stresin her türlüsü yaşınız, cinsiyetiniz ne olursa olsun başınızı ağrıtabiliyor. Bazılarında bu ağrılar size güneşin doğuşuyla beraber günaydın (!) diyebiliyor. Tansiyonu yükselten ilaç var mı? Evet, bazı ilaçlar tansiyon fırlamalarına neden olabilir. Özellikle hipertansiyon hastalarının bu ilaçlara karşı dikkatli olmasını öneriyorum. Soğuk algınlığı tedavisinde kullanılan ilaçların bazıları, kortizon içeren ilaçlar, bazı ağrı kesiciler, depresyon ilaçlarının bir kısmı, burun açıcı spreyler, aktif maddesi sibutramin olan iştah kesici zayıflama hapları gibi bazı ilaçların hipertansiyona yol açabildiği biliniyor. Şifa niyetine içtiğiniz bitkiler de bazen hipertansiyon nedeni olabiliyor. Örneğin efedra içeren “şifalı bitkiler” ve zayıflama ilaçlarının içine yasa dışı olarak yerleştirilen bazı maddeler tansiyonu ciddi biçimde artırabiliyor. Hangisi daha tehlikeli: Büyük tansiyon mu, küçük tansiyon mu? Doktorlar, yıllardır küçük tansiyonun yüksek olmasının daha önemli olduğunu, büyük tansiyondaki zaman zaman oluşan fırlamaların vücut tarafından tolere edilebildiğini düşündüler. Yani, sürekli yüksek olan küçük tansiyonun bazı doku hasarlarına yol açma riskinin daha büyük olduğu teorisi geçerliydi. Fakat bu teori son yıllarda tekrar gözden geçirildi. Artık büyük tansiyonun yüksek olmasının en az küçük tansiyon kadar önemli olduğu biliniyor. Hatta 50 yaşından büyük olanlarda büyük tansiyonun daha önemli bir risk faktörü olabileceği düşünülüyor. Küçük tansiyonunuzun 9’dan düşük, büyük tansiyonunuzun 14’ten yüksek olması, sizin izole sistolik hipertansiyon denen ve çok yaygın olan bir yüksek tansiyon probleminden muzdarip olduğunuzu gösterir. Tamam magnezyum önemli de hangi magnezyum? Magnezyum farkına geç vardığımız, önemini yeni yeni öğrendiğimiz doğal mucizelerden biri. Yüzlerce enzimin yapısına giriyor, metabolizmanın pek çok alanında faaliyet gösteriyor. Beyin, kalp, karaciğer, böbrek değil sadece, neredeyse hiçbir hücre yeterince magnezyuma sahip değilse görevini tam olarak yerine getiremiyor. Bütün bunlara rağmen çoğumuz -biz doktorlar da dahil- sık karşılaştığımız bazı sağlık sorunlarının magnezyum eksikliği ile ilişkili olabileceğini bilmiyoruz. Magnezyumdan zengin beslenmenin ya da magnezyum desteklerinden faydalanmanın işe yarayabileceği sağlık sorunlarını yandaki kutuda özetledim. Bilin ki o listede olmayan daha pek çok sağlık sorununda da magnezyuma ihtiyacımız var. Magnezyum karaciğer detoks sistemlerinin, metilasyon süreçlerinin, DNA ve RNA üretiminin, iltihabi süreçleri bastırmanın, glutatyon yapımının da ihtiyaç duyduğumu mühim bir mineral. Ama bu yazdıklarımı okuyunca hemen bir eczaneye gidip önünüze gelen ilk magnezyum hapına sarılmayın. “Hangi magnezyum?” sorusuna da yanıt arayın. Çünkü magnezyumun farklı tuzları (oksit, sülfat, glisinat, taurat, treonat sitrat) farklı alanlarda daha çok işler görebiliyor. Yani? Yanisi şu: Kronik baş ağrılarını gidermede kullanacağınız magnezyum ile krampları önlemede kullanacağınız magnezyum ya da bağırsak fonksiyonlarını desteklemede veya stresle mücadelede kullanacağınız magnezyum tuzu farklı olabiliyor. Yaşlanan göz için beslenme çok önemli Sarı nokta hastalığında da “sağlıklı beslenme” yani doğru besin seçimleri yine gündeme geliyor. Zira makulanın pigment düzeyini artırmanın en etkili ve en ucuz yolu akılcı besinler seçmekten geçiyor. Makula dostu besinlerden biri ıspanak. Tabiî ki sadece ıspanak yiyerek makulanızı güçlü tutmanız mümkün değil. Listenizde daha pek çok ve çeşit çeşit iyi besin olmalı. Mesela lütein zengini yumurta sarısı. Mesela yine lütein zengini turuncu dolmalık biber. Mesela abartmamak koşuluyla bugünlerde pek bol bulunan süt mısır. Mesela Adanalıların sevgilisi adana kebap sofralarının olmazsa olmazı şalgam. Mesela kıvırcık lahana. Mesela birkaç ay sonra manav tezgâhlarını yeniden sarıya boyayacak olan Trabzon hurması ve de balkabağı. Peki neden? Bunların hepsi birer lütein, betakaroten, CoQ10, alfa lipoik asit, glutation, antioksidan C ve E vitaminleri, demir, magnezyum, çinkodan zengin besinler de ondan. Eğer siz de “Yaşlılıkla ilgili göz sorunlarından nasıl uzak kalabilirim?” sorusuna yanıt arıyorsanız, “Yaşlılıkta katarakt ve/veya sarı nokta hastalığı riskimi nasıl azaltabilirim?” diye düşünüyorsanız sigara içmemeye, varsa hipertansiyon ve şeker hastalığı sorununuzu ciddiye almaya, güneşte fazla kalmamaya ve mutlaka ama mutlaka saydığım besinlerden daha sık ve bol faydalanmaya, özellikle de sağlık mucizesi halk doktoru ıspanaktan faydalanmaya bakın. Magnezyum size ne kazandırır? ◊ Migrenle mücadelenizi kolaylaştırır. ◊ Konsantrasyonunuzu artırır. ◊ Gerginliğinizi azaltır. ◊ Depresyonla mücadelenize destek olur. ◊ Uyuşma, yanma ve karıncalanmalarınızı minimuma indirir. ◊ Kramp ataklarını engeller. ◊ Tansiyonunuzu dengelemeye destek olur. ◊ Uyku takviyesi olarak işlev görür. ◊ Kemiklerinize, kaslarınıza güç verir. ◊ Kabızlık ile mücadelenizi kolaylaştırır. ◊ Halsizliğinizi azaltır.
Beyin hassas bir organ. En çok da kötü duygulardan, korku, keder, kaygı, pişmanlıklardan etkileniyor. Bu nedenle ona diğer organlara göre biraz daha fazla itina göstermek, iltifat etmek lazım. Bunun yolu da her şeyden önce ona “sükûnet zamanları” tanımaktan geçiyor. Beyin müthiş bir organ. Son derece kompleks bir yapısı var. Altından kalktığı işlerin ağırlığı ise hiçbir ölçüye sığmaz. Belki de bu nedenle aynı zamanda müthiş bir enerji ve oksijen tüketicisidir. Vücut ağırlığının en fazla yüzde 2’si kadar olmasına rağmen kanımızdaki şekerin yüzde 25’ini, oksijenin ise yüzde 20’sini tek başına o tüketir. Haklı mıdır? Bence hem haklıdır, hem de hakkıdır. Çünkü o “7/24 sistemi” ile çalışır. Yani bir saniye bile dinlenmez. İçinizden birilerinin “ya uyku hocam, uykuda da mı dinlenmiyor?” diye soracağına eminim. Yanıtım hazır ve tek sözcükten ibaret: Hayır, dinlenmiyor! Beyin uykuda bile çalışıyor. Sadece rüya görmüyor, hem de kan ter içinde kalarak çalışıyor. Gündüzden kalan paslarını, islerini temizliyor, yırtığını söküğünü dikip onarım işlerini yapıyor. Kısacası fiziksel olarak son derece aktif bir yapısı var beynimizin. Duygusal/psikolojik yanı ise daha da karmaşık. Bir kere çok hassas bir organ! En çok da kötü duygulardan, korku, keder, kaygı, pişmanlıklardan etkileniyor. Kısacası sadece yapısı değil, kurgusu da son derece naif. Bu nedenle ona diğer organlara göre biraz daha fazla itina göstermek, iltifat etmek lazım. Bunun yolu da her şeyden önce ona “sükûnet zamanları” tanımaktan geçiyor. Çünkü beynin en çok ihtiyacı olan besin huzur ve huzuru korumak için de sükûnet kalkanına ihtiyacımız var. Özeti şudur efendim: Eğer bir tatlı huzur almak istiyorsanız hayattan, bırakın Nepal’e, Hindistan’a gitmeleri falan, hatta Kalamış’a bile gitmeniz gerekmez. Vitesi biraz küçültmeniz ve sükûnet sözcüğünün anlamına biraz daha kafa patlatmanız yeterli olacaktır. Badem, fındık, ceviz nasıl yenmeli? Önce şu iyi bilinmeli: Badem, fındık, ceviz fark etmiyor. Hepsi sağlık, şifa veriyor. Daha geçen hafta yayınlanan yeni bir araştırmaya bakılırsa sadece kalbi, beyni korumanın değil, kanseri önlemenin yolu da bu “fındık, fıstık takımı”ndan geçiyor. Ama onları da tüketmenin bir adabı var. İşte en önemli noktalar... - Günlük tüketimleri 30 gramı geçmemeli, fazlası kilo yapıyor. - Kabuklu haliyle satılanı evde kabuğu kırıldıktan sonra tüketileni, kabuksuzundan, - Tam ve bütün olanı, parçalanmış, kırıklı olanından, - Kavrulup tuzlanmamış olanı, kavrulup tuzlananından, - Havasız bir cam kapta saklananı, kese kâğıdında saklananından, - Rutubet ve güneşten uzak tutulanı, tutulmayanından daha faydalı ve güvenlidir. Bacak ve kalça sıkılaştırmanın yolları Yaşımız ilerledikçe kaslarımız azalıyor, yağ birikimimiz ise artıyor. Buna biraz da kolajen eksikliği sorunu eklenince kalçalar genişlemeye, bacak bölgesi yapıları sarkmaya, selülitler patlamaya başlıyor. Bunu önlemenin yolu ise yine ve her zamanki gibi düzenli egzersizden, özellikle çömelme egzersizleri, yürüme ve pilates çalışmalarından geçiyor. Bu bölgeyi yaşlılığın etkilerinden korumada öne çıkıyor. Kolajenden faydalanmanın anayasası  Kolajen vücudumuzun ana yapısını oluşturup bütünlüğünü sağlayan mühim bir protein... Bedenimizdeki toplam protein stoğunun neredeyse üçte birini oluşturuyor. Kemiklerimiz, eklem kıkırdaklarımız, bağ dokumuz, kaslarımız, saç, diş, tırnaklarımıza o destek oluyor. Ne var ki yaşımız ilerledikçe kolajen kazanımımız azalmaya, kaybımız artmaya başlıyor. Ayrıca yeni hayatın dayattığı beslenme yanlışları da bizi kolajensiz bırakıyor. Bu nedenle yiyip içtiklerimizle daha fazla kolajen kazanmaya çalışmamız şart. Bunun yolu da kolajen zengini besinlere yani kemikli etler ve sakatat grubuna yüklenmekten geçiyor. Peki kolajenden destek olarak nasıl faydalanacağız? Kolajen Anayasası’nda şunlar yazıyor: Cilt, saç, tırnak ve tendon desteği olarak tip 1 ve 3 kolajeni, eklem desteği olarak ise tip 2 kolajeni tercih edeceğiz. Tip 2 kolajenin sığır/inek/dana kaynaklı, tip 1 ve 3’ün ise balık kaynaklı olanlarından faydalanacağız. Günlük dozu 5-6 gramın altına indirmeyeceğiz. Bitmedi! İdeal dozun 10 gr/gün olduğunu da bileceğiz. Ayrıca, moleküler ağırlığı 3000 daltondan az olanları tercih edeceğiz. Etkin faydalanma için de en az 2-3 aylık kürler uygulayacağız. Şekerli kolajen içeceklerini asla kullanmayacağız. Hiyalüronik asit, C vitamini ve çinko ile zenginleştirilmiş kolajenleri tercih edeceğiz. Özeti şudur: Kolajen desteği alırken dikkatli olun. Çöp kolajenlerden uzak durun. Emeğiniz de paranız da boşa gitmesin. E vitaminini ihmal etmeyelim  E vitamini yağda eriyen önemli bir vitamin. Ama nedense son yıllarda biraz gözden düştü. Neyse ki şimdilerde yeniden hatırlandı. Bedenimizdeki her hücrenin ama en çok da sinir sistemimiz, cildimiz ve gözlerimizin E vitaminine ihtiyacı var. Bu nedenle besinlerle ya da desteklerle onu bir şekilde bedenimize kazandırmak zorundayız. Biraz dikkatli olup bilinçli beslenebilsek besinlerle ihtiyacımızı fazlasıyla karşılayabiliyoruz. Mesela sadece yarım fincan ayçiçeği çekirdeği günlük ihtiyacınızın yarısını karşılamaya yetiyor. Hangi destek daha önemli?  Besinlerin içindeki doğal mucizelerden akıllıca faydalanmak hepimiz için çok önemli ama bunların süresi, sıralaması dozu, planlaması kişiye göre farklı olmalı. Menopoz kadını için kolajen, genç bir hanım için koenzim, yaşlı biri için B12, genç delikanlı için D vitamini, hazımsızlık sorunu olan için probiyotik daha öncelikli... İşte bu nedenle “herkese uyan” bir takviye bulmak hem zor, hem de gereksiz... Bir mühim nokta da şu: Bunları hapla, şurupla değil de doğal yoldan kazanmamız daha etkili. Omega-3’ü balıktan, kolajeni sakatattan, D vitaminini güneşten, probiyotiği kefirden, B12’yi yumurta veya etten, koenzimi balık ve sebzeden almanın bir kolayını bulmalı, takviye yutma konusunu ise daha sonraya bırakmalıyız. Özeti şudur: “Kime, ne zaman, ne dozda, ne süre ile takviye yapılmalı?” sorusunu yanıtlamak kolay değildir. Doğrusu ise kişiye özel çözümler, kişiye özel planlar üretebilmektir... Hastalık mı, matruşka mı? Daha önce de yazdım. Kronik hastalıklar, yani obezite, diyabet, damar sertliği, artrit ve hatta kanser ve Alzheimer, tümü kompleks hastalıklar. Bir başka deyimle karmaşık, iç içe matruşkalar. Biri birini, öbürü öbürünü, diğeri diğerini doğuran, tetikleyen organize yapılar. Diyabetin insülin direnciyle, insülin direncinin obeziteyle, diyabet, obezite, insülin direncinin damar sertliği, artrit, Alzheimer ile damar sertliğinin felçler, kalp krizleri, bunamalarla iç içe geçmiş ilişkileri var. Bunların her biri, birbirini doğuran müzmin, başı sonu karışık çözümleri pek de kolay olmayan sorunlar. Sorun sadece matruşka durumu ile sınırlı kalsa neyse. Bir başka boyut daha var. Bu ekibi oluşturanlar üstümüze teker teker gelmiyor. Bunlar organize bir suç örgütü. Tümü aynı anda ve birlikte saldırıyor. Kimi tansiyonumuzu yükselterek, kimi kolesterolümüzü oksitleyerek, kimi proteinlerimizi şekerleyerek, kemiklerimizi, kaslarımızı eriterek bizi hasta ediyor. Peki çare ne? Çare daha en baştan koruyucu tedbirleri almakta. Tedaviye değil, korunmaya ve erken teşhise odaklanmakta. Çare yaşam tarzımızdaki yanlışlıkları terk edip iyi alışkanlıklara odaklanmakta.
Bedenimizin biyoritmi, pek çok fonksiyonumuz gibi kan basıncımızı da etkiliyor. Tansiyonumuz geceleri daha düşük, gündüzleri daha yüksek oluyor. Biyoritim, bedenimizin “zaman saati” ve çok da önemli bir konu. Her bedenin kendine göre ufak tefek bazı biyoritmik farklılıkları var. Olmalı da. Ama genelde hepimiz ortak bir “biyoritme” de sahibiz. Bu doğal ritim pek çok fonksiyonumuz gibi kan basıncımızı da etkiliyor. Neticede tansiyonlarımız geceleri daha düşük, gündüzleri daha yüksek oluyor. Bu durumda “iyi uyku” başlı başına bir “antihipertansif ilaç” görevi de üstleniyor. Ama ne kadar güzel uyursak uyuyalım, kan basıncımız özellikle sabahın ilk saatlerinde (yataktan kalkar kalkmaz) beklenenden azıcık daha yüksek oluyor. Bu durum öğleye kadar da devam ediyor. Bir gece evvel uykusuz kalmışsak eğer bu yükselme daha ciddi olabiliyor. Normalde tansiyonumuz öğle saatlerinden sonra yavaş yavaş düşmeye başlıyor, düşük değerler akşam saatlerinde de sürüyor. Tansiyon ayarına yönelik biyoritim bu şekilde çalışıyor ve bundan çıkarılacak sonuç da şu: Tansiyonu sabah kalkar kalkmaz ölçmemekte fayda var, yanıltıcı olabiliyor. Hipertansiyon ve/veya kalp sorunu olanların, özellikle aritmi sorunu olanların, tansiyon ilacı kullananların sabahın erken saatlerinde ağır egzersiz yapmaları da pek doğru değil. Sabah tansiyonunun yüksekliğine özellikle uyku apnesi ve/veya uykusuzluğu olanlarda daha sık rastlanıyor. Sigara içenler, akşamları alkolü fazla kaçıranlar, böbrek yetmezliği olanlarda da sabahları kan basıncı beklenenden daha yüksek bulunuyor. Uykusuzluk farkındalığı neden önemli? Siz farkında mısınız bilmiyorum, sadece siz değil, biz hekimler bile hâlâ uykusuzluk meselesinin ciddiyetinin yeteri kadar farkında değiliz. Oysa uykusuzluk farkındalığı şu günlerde en çok ihtiyacımız olan sağlık problemlerinden biri. Neden mi? Aşağıdaki kutuya göz atınca sanırım siz de bana hak vereceksiniz. Uykusuzluk bakın neler yapıyor? ◊ Uykusuzlar daha kolay kilo alıyor ve yeme davranışı bozukluklarına daha kolay yakalanıyorlar. ◊ Uykusuzluğun şeker hastalığı ve hipertansiyona yakalanma olasılığını artırdığı da kesinleşmiş bir bilgi. ◊ Uykusuzların işyeri ve trafik kazalarına daha eğilimli oldukları biliniyor. ◊ Uykusuzluk cinsel gücü azaltıyor. ◊ Yorgunluk sorunu, çoğu zaman uykusuzluğun bir sonucu. Özellikle uyku apnesi olanlarda en çok rastlanan problemlerden biri. ◊ Uzun süreli uykusuzluk belleği olumsuz etkileyen mühim bir sorun. ◊ İnatçı uykusuzluk depresyona yakalanma olasılığını da artırabiliyor. ◊ Uykusuzluk ile kansere yakalanma olasılığı arasında da bağlantı olabileceği ifade ediliyor. Glutatyonun 10 marifeti ◊ Tam bir enerji bombası ◊ Harika bir serbest radikal avcısı ◊ Antioksidan orkestrasının şefi ◊ Karaciğerin detoks ustası ◊ Sigara dumanının temel düşmanı ◊ Antikanser savunmanın baş savaşçısı ◊ Mütevazı bir bağışıklık bağışçısı ◊ Güçlü bir kırışıklık ütücüsü ◊ Ciddi bir ağır metal çöpçüsü ◊ Cilt için leke açıcısı Kanser salgını nasıl önlenecek? Kafamızı kuma gömmeyip şunu kabul edelim; bir kanser salgını var! Bu sadece bizim sorunumuz da değil, evrensel bir sorun. İşi bilenler, salgının başlangıç tarihi olarak İkinci Dünya Savaşı’nın bitimini gösteriyor. Daha da geriye gidip 1900’lü yılların başlangıcına işaret edenler bile var. Kısacası konu kanser salgını ise 20. yüzyıl bir kırılma noktasıdır. Kırılmayı tetikleyenlerse: ◊ Yanlış beslenme, ◊ Daha fazla şeker, beyaz un tüketimi, ◊ Daha çok genetiği ile oynanmış gıda, ◊ Daha bol işlenmiş besin, ◊ Besinlerimizin kimyasallara maruziyetinin artması, ◊ Obezite salgını, ◊ Tütün ve alkol kullanımının yaygınlaşmasıdır. Glutatyon hakkında 8 bilimsel veri ◊ Bedendeki her türlü detoksifikaston (arınma) sürecini destekler. ◊ Karaciğerin ‘Faz 2 Detoks’ sistemine patronluk eder. ◊ Lökositlerin işlevlerini etkinleştirerek bağışıklık sistemine yardım eder. ◊ Solunum yollarını serbest radikal saldırılarından korur. ◊ Akciğeri koruyan temel antioksidandır. ◊ Sinir sistemini ve bilişsel sağlığı destekler. ◊ Tarım ilaçlarının toksik etkilerinden korur, arındırır. ◊ Bedenin kimyasal reaksiyonlarından ana koruyucu işlevini üstlenir. ◊ Kronik hastalıklarla mücadelede (Alzheimer, Parkinson, ateroskleroz) güçlü bir glutatyon gücü önemli bir avantaj. CoQ10 cinselliği güçlendirir mi? Doğal bir besin desteği olan CoQ10’un kanseri önlemeden kan basıncını düşürmeye, kalp kaslarını güçlendirmeden aterosklerozu yavaşlatmaya, dişeti iltihaplarını önlemeden belleğe kadar çok farklı alanlarda faydası olabileceği biliniyor. Amerika Santiago Tıp Fakültesi’nde Beatrice Glomb liderliğinde yapılan bir çalışma, bu mükemmel besin desteğinin yeni bir marifetine daha işaret ediyor. Kolesterol ilacı kullananların sık sık şikayetçi oldukları cinsel güç kaybı ve orgazm problemi bu ilaçlarla birlikte CoQ10 desteği alanlarda daha az görülüyor. Aslında önceki bazı çalışmalarda statin kullananlara, birlikte CoQ10 almaları zaten tavsiye ediliyordu. Çünkü statinler kolesterolle birlikte bu faydalı doğal maddenin de seviyesini düşürüyordu. Biz statin kullanan hastalarımıza imkânları varsa günde 100 mg kaliteli bir CoQ10 desteği almalarını tavsiye ediyoruz. Bu desteğin muhtemel statinlere bağlı oluşabilecek muhtemel seks hayatı sorunlarını azaltabilmesi bir başka avantaj haline gelmiş gibi görünüyor. CoQ10 eczanelerde besin desteği olarak (Qinone, Q-melt ve benzerleri) bulabilirsiniz. Kullandığı kolesterol ilacının cinsel gücünü azalttığını düşünenlere duyurulur.
Emory Üniversitesi’nde (ABD) yapılan yeni bir çalışma kilo sorunu olanları umutlandırdı. Uzmanlar o araştırmada açlık sinyallerini beyne taşıyan ‘vagus’ adlı siniri özel bir yöntemle dondurarak açlık hissini azaltmışlardı. Bu sürpriz bir sonuç da değildi. Fizyolojik süreçler açlık sinyallerini mideden beyne zaten bedenimizin bu en uzun ve en marifetli siniri VAGUS ile taşıyor, beyin de mideden gelen açlık komutlarını alır almaz bize “Hemen git de bir şeyler ye, karnını doyur” emrini veriyordu. Peki araştırmanın enteresan ya da sevindirici tarafı ne idi? Açlığın sırrı çözülmüş, kilo sorununa etkin bir çözüm bulunmuş muydu? Bu ve benzeri soruların yanıtlarını yandaki kutularda özetlemeye çalışacağım. İYİ BİLGİ: VAGUS BAKIN NELER YAPIYOR... Bağırsaklarımız beynimizle sürekli temas halinde. Onunla gün boyu konuşuyor. Tersi de doğru. Beyin de çoğu görevini bağırsaklarla işbirliği yaparak yerine getiriyor. Bu süreçte beynin kendi doğal yapılanması kadar bağırsağın içindeki ekosistemin (mikrobiyota olarak da biliniyor) ikili arasındaki moleküler alışveriş ve de sinyalizasyon ilişkisini yürüten vagus sinirinin büyük payı var ve zaten bu nedenle de ruhsal değişimlerden bağırsaklarımız, bağırsaklardaki biyolojik dengesizliklerden de beynimiz anında etkileniyor. Diyelim ki kontrolsüz bir stres tepkisi verdiniz; ‘bağırsak beyin kırmızı telefon hattı’ hemen devreye giriyor, bağırsaklarınız kasılıp kalıyor. Bu tatsız durum ‘sinirsel kolit’ ya da ‘hassas bağırsak sendromu’ olarak tanımlanıyor. Neticede de karnınız ağrımaya, gazla dolup şişmeye başlıyor. Sistem tersine de işleyebiliyor. Bağırsak içi biyolojik denge bozulursa (dysbiosis) beyne yine vagus siniri ile olumsuz sinyaller gitmeye başlıyor. Bu sinyaller nedeniyle de beyin bizi yapmamamız gereken bazı davranışlara, vermememiz gereken tepkilere, anlamsız huysuzluklara, açlık krizlerine, öfke ataklarına ya da depresyon gibi psikolojik değişikliklere yöneltiyor. İşte bütün bu süreçlerde beyin bağırsak haberleşme sistemini o upuzun sinir yani VAGUS SİNİRİ sağlıyor. ÖNEMLİ: PEKİ ÇÖZÜM NE? Mühim bir ayrıntı da şu: Bağırsaklarla beyin arasındaki trafik İstanbul trafiğinden çoook daha karmaşık. İki taraf arasında karşılıklı bir bilgi akışı var ama bu ikili arasında bilgi akışını sağlayan otoyola (vagus sinirine) bırakılan bilgilerin (yani sinyallerin) sayısı olması gerekenden çok daha fazla. Ayrıca vagus bağırsaktaki sorunları beyne aktarmada önemli ama beynin ve bağırsağın iç biyolojik dengeleri de mühim birer belirleyici. Şimdilik şu kadarıyla yetinelim. Beyindeki değişimler sindirim sistemimizi, sindirim sistemimizdeki değişimler beynimizi doğrudan etkiliyor. İki sistem arasındaki haberleşmede ise vagus siniri bir tür otoyol görevi üstleniyor. Bu otoyolda gidip gelen bilgilerin neler olacağına ise bağırsağımızdaki ekosistemin durumu (mikrobiyotamız, yani bağırsağımızdaki biyolojik denge, probiyotik güç, mantar yapılanması, patolojik mikroplar), yiyip içtiklerimiz (yani midemize bağırsaklarımıza ulaşan besinlerin yapısı) ve düşündüklerimiz (yani beynimizi nasıl beslediğimiz) karar veriyor. O otoyolu trafiğe kapatmak sorunları çözer mi? Bence bu mümkün değil. Olsa olsa masanın altına süpürür. Çözümü otoyolu dondurmakta (kapatmakta) değil, beyin ya da bağırsaklarda açlık sinyallerini düzenlemekte yani bozulan süreçleri iyileştirmekte aramalıyız. BİR UYARI: BAĞIRSAKLARINIZI PROBİYOTİK ÇÖPLÜĞÜ YAPMAYIN Bağırsağımızda farklı işlevler gören çok sayıda probiyotik (faydalı) bakteri var. Bunlar bize zarar verebilecek kötü bakteri ve mantarlarla belirli bir denge içinde. Probiyotiklerin kimi hazmı kolaylaştırırken, kimi bağışıklığı güçlendirmeye, kimi kanserojen molekülleri temizlerken, kimi kanda kolesterol ve şeker seviyelerini dengelemeye, kimi de vitamin üretmeye destek oluyor. İçlerinde kilo dengemizi korumaya destek olanlar, yaşlanma sürecine fren koyanlar, kalp damar sistemini güçlendiren, depresyonu önleyip Parkinson hastalığını engelleyebilenler bile var. İşte bu nedenle probiyotiklerden faydalanırken hedefe odaklanmak, sorun çözen probiyotikleri kullanmaya özen göstermek lazım. Bir başka deyişle önümüze konulan her probiyotik desteği yutmamamız, bağırsaklarımızı bir probiyotik çöplüğü haline de getirmememiz şart. Maalesef bu hata sık sık yapılıyor. Neticede bağırsaklar probiyotik çöplüğü haline geliyor. AMAN DİKKAT: BAHAR KAPIDAN BAKTIRIR, FAZLA YAĞLARI YAKTIRIR! Yaklaşan baharla birlikte “Bahar kapından baktırır, fazla yağları yaktırır” filmi de vizyona girdi. Özelde hanımlar ama genelde herkeste aynı telaş var. Kilo sorunu olan herkes şu soruya yanıt arıyor: Bu yağlar nasıl eriyecek? Önce şunu bilelim: Kilo problemli her iki-üç kişiden birinde maalesef insülin direnci sorunu var ve o direnç kırılmadan fazla yağlardan kurtulmak mümkün değil. Mümkün olsa bile bin bir zahmetle giden kilolar kısa bir süre sonra fazlasıyla geri dönüyor. Nedeni de net ve açık: Temelde yatan mühim bir sorun var: İnsülin direnci! Ve İNSÜLİN DİRENCİ kırılmadan, daha da önemlisi yönetilebilir bir problem haline getirilmeden soruna kalıcı bir çözüm asla bulunamaz. Problemin çözümünü sadece metformin hapları ya da liraglutid iğnelerine havale etmek ise asla ve kat’a hiçbir işe yaramaz. Peki neden? Bu mühim sorunun yanıtını alttaki kutuda bulacaksınız. İNSÜLİN DİRENCİ NEDEN METFORMİNLE KIRILAMAZ?  Eğer insülin direnciniz varsa ve bu nedenle de kolay kilo alıp zor kilo veren biriyseniz hedefiniz fazla kilolardan kurtulmaktan daha büyük olmalı ve siz insülin direncini kırmaya ve yönetmeye de odaklanmalısınız. Bunun için de üçlü bir planı devreye sokmak zorundasınız. Sorunun çözümünün yüzde 40-50’sinin beslenme düzenini insülin direncine uydurmaktan (yani düşük glisemik indeksli beslenmeyi öğrenmekten ve ihtiyacınız kadar yemekten), yüzde 40’ının kaslarınızdaki insülin direncini kırmak için hemen her gün yürümekten (7500 adım civarında adım atmaktan) ve de sadece yüzde 10-20’sinin metformin haplarını yutmaktan geçtiğini unutmamalısınız. Kısacası metformin haplarıyla (veya liraglutid iğneleriyle) başlangıçta birkaç kilo verebilseniz bile bu sürecin bir süre sonra duracağını bilmelisiniz. Tekrarlayalım: İnsülin direnci mühim bir problemdir; sadece kilo fazlalığının, obezitenin değil, kalp damar hastalıklarının, hipertansiyonun, kalp krizi ve felçlerin, hatta bellek problemlerinin en mühim nedenidir. Bu nedenle kalıcı bir çözüm hedeflenmelidir. Kalıcı çözümse yukarıda bahsettiğim üçlü planı devreye sokmaktan ibarettir.  
Kansızlık yaygın bir sorun. Özellikle 15-45 yaş aralığındaki kadınların mühim, can sıkıcı ve tekrarlayan problemlerinden biri. 15-45 yaş aralığında her ay periyotlarla kaybedilen kanla birlikte önemli miktarda demir de vücudu terk ediyor. Eğer kaybedilen demir beslenmeyle yerine konmazsa çok değil, 3-4 ay içinde demir eksikliği tablosu ortaya çıkıyor. Bu tuzağa en çok da kırmızı etten uzak duran, vejetaryen beslenen kadınlar düşüyor. Hele bir de araya düzensiz adetler, aşırı kanama dönemleri de girmiş ya da üst üste hamilelikler eklenmişse demir eksikliği kaçınılmaz oluyor. Kan kaybı ve buna bağlı demir eksikliği başka nedenlerle de oluşabilen bir problem. Erkek-kadın fark etmeden gizli bir mide ülseri kanaması, sinsi bir bağırsak damarı çatlaması, kronik bir hemoroid/basur tekrarlaması durumlarında da demir eksikliği devreye giriveriyor. Mühim bir bilgi de şu: Demir eksikliğine bağlı kanamalar maalesef bazen gözden kaçmış bir kalınbağırsak kanserinin de ilk belirtisi olabiliyor. Tabii ki “hammadde eksikliğine bağlı kansızlığın” tek nedeni demir eksikliği değil. B12 vitamini, folik asit eksikliğinde de “madde eksikliğine bağlı kansızlık” ortaya çıkabiliyor. İsterseniz onları da aşağıdaki kutuda anlatalım... En tehlikeli anemi hangisi? Aneminin her türlüsü önemli ama içlerinden bazıları yaşamsal açıdan daha da tehlikeli. Bu grup anemiye “ağır/öldürücü kansızlık” anlamına gelen “pernisiyöz anemi” de deniyor. Bunlar daha ziyade B12 ve folik asit eksikliğinde karşılaşılan kansızlıklar. Bu iki B grubu vitamin (folik asit de bir B grubu vitaminidir) bedene yeteri kadar kazandırılamadığı zaman hücre olgunlaşması bozuluyor, nükleoz yani çekirdek bölünemiyor ve iri hücrelerle karakterize bir kansızlık tipi ortaya çıkıyor. Bu kansızlıkla birlikte sinir hücrelerinde de benzer sorunlar devreye girdiğinden nörolojik arızalarla, hatta felçlerle nihayetlenebilen çok daha ağır bir anemi tablosu ile karşılaşılabiliyor. Anemiyi önlemek için ne yapmalı? Yıllık sağlık kontrolleri yapılırken özellikle doğurganlık çağındaki her kadına ve mümkünse herkese demir, B12 vitamini ve folik asit rezervleri yönünden de incelemeler yapmakta fayda var. Sadece demire bakmak da yetmiyor. Ferritin, demir bağlama kapasitesi ve transferrinsatürasyonu testlerini de yaptırmanız gerekiyor. Bu bilgileri lütfen bir kenara not edin ve bir sonraki sağlık değerlendirmenizi yapacak doktora iletin. Beslenmenizde mutlaka demir zengini besinler (kırmızı et, karaciğer, dalak, bakliyat, yeşil yapraklı sebzeler), B12 ve folik asit zengini yiyecekler (hayvansal ürünler, ceviz, bakliyat) yer alsın. Zerdeçal kanseri önler mi? Uzmanlara göre zerdeçal tüketimi arttıkça kansere yakalanma ihtimalimiz azalıyor. İyi bir sağlık bakımı almamaları, kafi ölçüde hijyenik bir yaşam sürme şansı yakalayamamaları, beslenmelerinde gerekli mükemmelliğe ulaşamamalarına rağmen Hintlilerde Avrupa ve Amerikalılara oranla kalınbağırsak, meme, mide, böbrek, akciğer ve prostat kanserlerine daha seyrek rastlanmasının arkasında bol ve sık zerdeçal tüketimi var. Zerdeçalın bol tüketildiği Okinawa Adası’nda da kanserlere daha seyrek rastlanıyor. Zerdeçalın kanser önleme ve mevcut bir kanserin tedavisini destekleme yönündeki faydalarını araştıran uzmanların en ünlüsü Dr. Bagavmall ve ekibi. Bu ekip Houston’daki (ABD) ünlü MD. Anderson Cancer Center’da araştırmalarını sürdürüyor. Tabii ki başka merkezlerde de benzer çalışmalar var ve neredeyse tümünün ortak kanısı şu: Zerdeçal desteği kanserle mücadelede işe yarayabilir! Ne kadar zerdeçal? Peki, ne kadar zerdeçal? Zerdeçalı neyle, ne zaman tüketince daha çok fayda sağlayabiliriz? İşte bu soruların yanıtları biraz karışık. Ama yine de ortak bazı fikirler yok değil: Geleneksel Hint mutfağı günde ortalama bir çay kaşığı toz zerdeçal tüketiyor. Zerdeçalın önemli bir sorunu bağırsaklardan öyle kolayca emilememesi, bağırsak bariyerine geçip kana kolayca ulaşamaması. Karabiberle birlikte tüketildiğinde zerdeçalın bağırsaktan emilimi az da olsa artıyor. Eğer ortamda azıcık yağ da (zeytinyağı, tereyağı) varsa emilim daha da çoğalabiliyor. Peki aşırı tüketimin bir zararı olabilir mi? Maalesef evet! Mutfağınızda zerdeçala daha sık yer açın ama böbrek taşı probleminiz varsa ya da safra kesesi probleminiz söz konusuysa önce gidip doktorunuzla bir konuşun, sonra zerdeçala yer açın. Günde 1 tatlı kaşığı kaliteli toz zerdeçal karabiber ve zeytinyağı ile birlikte kullanıldığında işe yarar, unutmayın. Bu karışımı toz halinde birer çay kaşığı kadar üzüm çekirdeği, tarçın, ısırgan otu tohumu ve zencefil ile daha da zenginleştirmeyi deneyin. Salatalarınıza, çorbalarınıza, yoğurdunuza ekleyip afiyetle yiyin. Kabızlığa karşı 5 doğal öneri Siyah erik: Kabızlık söz konusu olduğunda gerçek bir mucizedir. İster tazesini isterseniz kurusunu yiyin. Her ikisi de harikadır. Size etkili bir tarif de vermek istiyorum. Bol miktarda eriği haşlayın, komposto kıvamına geldiğinde soğumaya bırakın. Eriklerin çekirdeklerini çıkarıp blender’dan geçirin, akşamları birer su bardağı için. Hem çok ciddi bir antioksidan kaynağıdır, hem de doğal kabızlık ilaçları içinde en etkilisidir. İncir: Zengin lif içeriği sayesinde kurusu da tazesi de son derece etkilidir. Size iki haftalık bir kür önereyim: Üç-dört tane inciri akşamdan sıcak suya koyun, sabah kalktığınızda incirleri yiyin, hatta suyunu da için. Yalnız dört tane incirden toplam 200 kalori alacağınızı unutmayın. Kayısı: Kayısının tazesi de, kurusu da tembel bağırsakları harekete geçirmek konusunda son derece başarılıdır. Keten tohumu: Bir-iki çay kaşığıyla başlayın. Zamanla miktarı artırın ama iki yemek kaşığını geçmeyin. Yoğurdunuza, çorbanıza, salatalarınıza ekleyin. Bol suyla içmeye de özen gösterin. Keten tohumu suyla temas ettiğinde şişerek bağırsak hareketini hızlandırır. Keten tohumu çok etkili bir kabızlık önleme ve tedavi aracıdır. Tavsiyem, karanlıkta saklamanız ve evinizde taze taze öğütmenizdir. Güneşi görünce, havayla temas edince çabucak bozuluverir. Kefir: İçindeki probiyotik bakteriler nedeniyle kabızlık ilacı gibi çalışır. Dışarıdan satın almak yerine kefir mayası bulun ve kendi kefirinizi kendiniz yapın...  
Genci yaşlısı fark etmiyor, şaka filan da değil, erkeklerin başı belada! Bugün size iki ciddi sorundan bahsedeceğim. O sorunlardan birincisi, genç erkeklerde görülen sperm düşüklüğü problemi. Şu veya bu nedenle ama muhtemelen en çok da toksik kimyasallar sebebiyle erkeklerin ortalama sperm sayılarında ciddi bir azalma var. Sorun sadece sayısal azalmayla kalsa neyse. Spermlerin kalitesi de hızla bozuluyor. Hareket kabiliyetleri azalıyor, yapıları deforme oluyor. Kısacası genç erkeklerin sperm azlığı problemi hızla büyüyor. Bunun en net göstergesi ise kısırlık probleminin erkeklerde de hızla yaygınlaşması oluyor. Orta ve ileri yaş erkeklerine yani ikinci soruna gelince; onu da aşağıdaki kutuda özetlemeye çalıştım. Ne oldu bu testosterona? Orta yaşlı erkeklere gelince... Onlarda da ciddi bir testosteron azlığı sorunu var. Tamam her erkeğin yaşlandıkça testosteronu yavaş yavaş azalır. Ama 50 yaşındaki bir erkeğin testosteronunun dibe vurması pek de normal değil. Kısacası; testosteron azlığı problemi, yetişkin erkekler arasında en yaygın sağlık sorunlarından biri olma yolunda. Burada sanırım stres ve kaygı bozukluğu en önemli faktör. Ama testosteron azalmasıyla stres/kaygı bozukluğu arasında tavuk-yumurta ilişkisine benzer bir bağlantı var. Biri diğerini, diğeri öbürünü davet ediyor. Testosteron düşüklüğü, hayat kalitesini ciddi ölçüde etkileyen bir sorun. Sadece cinsel isteksizlik değil, yorgunluk, uyku sorunları, terleme, kilo alma, el ve ayak uyuşmaları, sinirlilik, yeme bozuklukları ve ruhsal çökkünlük gibi pek çok soruna zemin hazırlıyor. Özeti şudur: Genç erkeklerin spermlerine, yetişkinlerinse testosteronlarına sahip olmaları şart. Benden söylemesi. Testosteron takviyesi yapılmalı mı? Bazı uzmanlar testosteron takviyesinin faydalı ve gerekli olduğu düşüncesinde ama tam tersine bu takviyelerin riskli olduğunu düşünenler de var. Haksızlar mı? Hayır! Yüksek dozda testosteron takviyesi ile prostat kanserinin tetiklenebileceğini, kalp sorunlarının ortaya çıkabileceğini gösteren bazı şüpheler söz konusu. Dahası yoğun testosteron yüklemelerinin kalp krizi ve inmeleri davet edebileceğini ileri sürenler bile var. “Eğer testosteron seviyeleri çok düşük ve o kişi herhangi bir sağlık riski taşımıyorsa testosteron seviyelerini kişinin bulunduğu yaş grubu için uygun olabilecek değerlere yükseltmek amacıyla testosteron takviyesi yapılabilir” düşüncesinde olanlar ise hastalarına testosteron jel ve iğnelerini önermeye devam ediyor. Onlara ben de katılıyorum. Ama kesin olan ve dikkat edilmesi gereken nokta şu: Genç erkekler için geçerli kabul edilen testosteron seviyeleri orta ve ileri yaşlar için geçerli olmaz, testosteronun takviye dozu planlanırken bu prensibi göz önünde tutmak gerekiyor. Testosteron düşüklüğü ürolojinin, özellikle de androlojinin ilgilendiği bir alan. Özetle konunun biraz daha araştırılmaya ihtiyacı var ama yanıtlanması gereken soru hâlâ ortada duruyor. Testosteronu düşük ve bu nedenle cinsel isteği azalmış, yorgun ve uykusuz kalmış mutsuz erkekler ne yapacaklar? 3 soru/3 cevap Sizlerden gelen 3 soruya eski notlarla yanıt vermek istedim. İşinize yarar bilgiler verebilmeyi umarım. İşte o 3 soru ve yanıtları... Yeşil zeytin mi, siyah zeytin mi? Mükemmel bir meyvenin ham hali ile olgunlaşmışını karşılaştırmak kolay değil. Ayrıca birinin diğerine üstünlüğünü savunmak da anlamsız ve gereksiz. Bizim beslenme alışkanlığımızda siyah zeytin zaten açık ara önde. Kahvaltılarımızda da, atıştırmalıklarda da öncelik hep siyahta. Olgun meyve olarak siyah zeytin suyunu epeyce kaybetmiş olduğu için yağ açısından yeşil zeytine göre iki katı yoğunlukta. Dolayısıyla kalorisi daha yüksek. Diyetisyenlerimizin “bir porsiyon” olarak tanımladığı “5-6 adet” (yaklaşık 15 gram) zeytinin yeşili 20, siyahı ise 50 kalori civarında. Ayrıca siyah zeytinin posası, sodyumu ve fosforu da fazla. Yeşil zeytinde ise su içeriği daha yüksek, A vitamini daha güçlü. Zeytinin yeşili de siyahı da hidroksitirozol başta olmak üzere fenolik bileşimlerden son derece zengin. Bu nedenle ikisi de “kanser savar” besinler listesinde. Ve yine ikisinde de bol bol terpen grubu antioksidanlar, en çok da oleuropein bulunuyor. Bu madde aynı zamanda güçlü bir ağrı kesici ve kemik koruyucu. Özeti şu: Zeytinin siyahı mı, yeşili mi demeyin, günde 10-15 zeytini midenize afiyetle indirin. Ha “benim kilo sorunum da var ama!” diyorsanız da işte o zaman zeytinin siyahını değil de yeşilini tercih edin. Beyaz peynir mi kaşar peynir mi? Peynir de zeytin gibi mutfağımızın as oyuncularından ve mükemmel lezzetlerinden biri. Sevmeyeni, “ağzıma bile sürmem” diyeni parmakla gösterilecek kadar az. Peynir zengini bir ülkede yaşıyoruz ve her peynirimizle rahatlıkla övünebiliriz ama yine de biz milletçe en çok beyaz peyniri sever, özellikle beyaz peynirsiz kahvaltıları “yok” farz ederiz. Onu kaşar peyniri izler ve bilhassa “simit kaşar” ikilisi (hele bir de çay eşliğinde olunca) “ulusal atıştırmalık” kategorisine girer. Beyaz ya da kaşar fark etmiyor, peynirin her türlüsü sağlığımıza destek oluyor. Protein yapısı, kalsiyum içeriği, probiyotik gücü çok önemli. Diyetçilerin neredeyse nefret eder hale geldiği “kibrit kutusu” ölçüsüne vuracak olursak (yani yaklaşık 30 gram üzerinden değerlendirirsek) her iki peynir de -normal yağlı olmak koşuluyla- yaklaşık 120-130 kalorilik bir enerji getirisine sahip. Kaşarın kalorisi biraz daha fazlaca, protein ve sodyumu biraz daha yüksek, suyu daha az. Aynı miktar kaşar peynir, beyaz peynirden iki kat daha fazla kalsiyum, fosfor ve üç katı magnezyum ihtiva ediyor. Önerim şudur: Gelin siz ikisinden de faydalanın ve peynirden asla vazgeçmeyin. Metformin diyabeti önleyebilir mi? Metformin kırk yıldır kullanılan bir ilaç. Başlangıçta şeker hastalığının tedavisinde kullanıldı. Özellikle göbekli ve fazla kilolu tip2 diyabetlilerde işe yaradığı anlaşılınca erişkin tipi şeker hastaları için vazgeçilmez ilaçlardan biri oldu. Daha sonradan anlaşıldı ki metformin diyabet riski taşıyan kişilerde (prediyabetliler/diyabet adayları) diyabeti önlemede kilo kontrolü ve egzersiz çalışmalarına ek olarak kullanıl-dığında da işe yarayabiliyor. Metforminin hiperinsülinemik hastalarda daha çok işe yaradığı, insülin direnci ile mücadeleye destek olduğu da önemli bir bilgi. Ayrıca metfor-minin bağırsak biyolojik dengesini de etkileyen, probiyotik yapılan-mayı güçlendirebilen etkisi de olabilir ve bu etkinin de insülin direncinin tedavisi ve diyabetin önlenmesinde işe yaraması mümkün. Not: Bu bilgiler metformini asla bir “zayıflama hapı” haline getirmiyor.
Konu beslenme olduğunda tavrım ve tavsiyem hiç değişmez: Bana göre yoğurt, süt ürünlerinin kraliçesidir ve en sağlıklı besinlerden biridir. Yoğurt, bu güzel övgüyü sadece kaliteli proteinleri, dengeli yağ yapısı ve mükemmel karbonhidrat gücü ile hak etmez, onun mükemmel bir “prebiyotik ve probiyotik karışımı” olduğu da bilinmelidir. Kısacası “geleneksel Türk yoğurdu” sıradan bir gıda değil, bir “süper besin”dir. Market ve bakkallarda satılan “homojenize endüstriyel yoğurtlar” ise maalesef bu övgüyü tam olarak hak etmiyor. Çünkü onların “probiyotik güçleri” çok düşük. İçlerindeki sağlığa faydalı bakterilerin miktarı minimumda, yani yok denecek kadar az. Ama yine de onlar da protein, kalsiyum ve diğer besin unsurlarından oldukça zengin gıdalar. Özeti şudur: Şekerli olanları ile meyve konsantresi eklenenleri hariç yoğurtların hepsi faydalıdır. Evde yapılanın faydası ise bir tık daha fazladır. Ev yapımı bir yoğurt mucizesi: Dörtlü karışım! Bir kâse yoğurdun içerisine birer çay kaşığı kadar taze öğütülmüş keten tohumu, üzüm çekirdeği, ısırgan otu tohumu ve 1 tatlı kaşığı kadar zerdeçal ekleyin. İsterseniz ek olarak bir çay kaşığı tarçın ile iki çay kaşığı kadar da sızma zeytinyağı ve çay kaşığının ucu kadar karabiber de ilave edebilirsiniz. Bu mükemmel karışımı her gün ya da gün aşırı tüketebilirsiniz. Elimizdeki bu “ev yapımı ilaç” harika bir iltihap giderici, mükemmel bir antialerjik, çok güçlü bir antikanser kalkandır. Hafızamız mı, yoksa kafamız mı karışık? Çoğumuz bellek gücümüzden şikâyetçiyiz ama gerçekte durum biraz farklı. Unutkanlık zaten çok yaygın bir sorundu. Son günlerde ise sanki “tepe noktasına” ulaşıp zirve yaptı! Çok sayıda yetişkinin “Kafamı toplayamıyorum, konsantre olup bir konuya uzun süreli odaklanamıyorum, sık sık da sözcükleri hatırlama sorunu yaşıyorum” demeye başladığı kesin. Peki, bir unutkanlık salgını mı var? Tabii ki böyle bir şey yok, sorun bellek bozukluğu filan da değil. Sorun daha çok kafa bozukluğu ile ilgili. Nedeni şu... Normal yaşamda da çevremizde olup biten pek çok uyaran bizim dikkatimizi çekme yarışındadır. Herhangi bir bilgiyi hatırlamak, hatta o bilgiyi daha sonra hatırlamak üzere hafızamıza kaydetmek içinse öncelikle ona konsantre olmamız, dikkatimizi ona yoğunlaştırıp onu belleğimize sağlam bir şekilde kaydetmemiz lazım. Bunun yolu da çevreden gelen dikkat dağıtıcı uyarıları engellemekten, stresi az, huzuru bol bir hayat tarzını ve ortamı inatla sürdürmekten geçer. Çok iyi biliyoruz ki özellikle duygu durum bozukluğu/anksiyete ve yoğun stres baskısı hem odaklanmayı hem de hatırlamayı engelleyebiliyor. Üst üste ve sık aralıklarla yaşadığımız toplumsal travmalar, ekonomik gelecekle ilgili kaygılar, şehir hayatının yönetimi giderek zorlaşan telaşları ise belleğimizin en büyük düşmanları. Daha sakin kalmaya, daha huzur odaklı olmaya çalışmanızı öneriyorum. Buna hepimizin ihtiyacı var. Kuruyemiş yemenin de bir usulü var Şu kesin: Badem de, fındık da, Antep fıstığı, yer fıstığı da, ceviz de, hatta kabak çekirdeği de faydalı atıştırmalıklar. Ama bunlardan faydalanırken de bilmeniz gereken bazı ince noktalar var. ◊ Kuruyemişleri kavurarak, yani yüksek ısıda yakarak yemeyin. Yüksek ısı içindeki pek çok sağlık yararlısı maddenin kaybolmasına sebep oluyor. ◊ Bunların hiçbirini tuz, şeker vs. ilave ederek tüketmeyin. Eklenen bu ilaveler de onların sağlıklı yapılarını bozabiliyor. ◊ Bunların hiçbirini günde 30 gramdan fazla yememeyi prensip haline getirin. Hepsinde de ciddi ölçüde “kalori yükü” var. 100 gramları ortalama 450-600 kalori içeriyor. Sağlanması gereken yararlar için de en fazla 30 gramlık porsiyonları yeterli oluyor. ◊ Bademin, fındığın, yer fıstığının çekirdeklerini saran incecik kırmızı/kahverengi zarı soymayın. O incecik zarda tıka basa antioksidan resveratrol ve antosiyanin yüklü. ◊ Hepsinin de sağlıklı koşullarda ve ağzı kapalı cam kavanozlarda özenle saklanmaları gerektiğini unutmayın. Küflenmeleri halinde hemen çöpe atın. Bunlardaki küf karaciğer kanserine kadar gidebilen zararlara sebep oluyor. 5 büyük diyet hatası 1. Aç kalmak: En sık yapılan diyet yanlışı aç kalarak ve ketoza girerek kilo vermeye çalışmaktır. Aç kalarak, ölüm oruçlarına girip aç susuz gezerek, detoks kamplarında sebze sularına talim ederek ya da popüler diyetlerin cazibesine kapılıp öğün atlayarak kilo vermeyi asla düşünmeyin. 2. Laksatifle zayıflamak: Bağırsakları hızla boşaltan, su kaybına neden olarak sizi kilo verdiğiniz düşüncesiyle aldatan bağırsak yumuşatıcılardan, yani laksatiflerden uzak durun. Form ve sinameki çaylarını ya da aynı etkiyi yapan hapları kilo vermek amacıyla kullanmayın. Bunlar su ve elektrolit kaybına neden olarak sağlığınızı bozabilir. 3. İdrar söktürücü kullanmak: İdrar söktürücüler yağ eritmez, kaybettiğiniz ağırlık sadece su kaybıdır. Aşırı ve gereksiz su kaybı beraberinde faydalı mineral ve vitaminleri de götüreceğinden önce böbrekleriniz, sonra sağlığınız için tehdit oluşturur. 4. Otla-çöple kilo vermeye çalışmak: Açai özü, lahana kapsülü, biber hapı, Afrika mangosu, yosun tozu gibi kilo verdirdiği söylenen ‘bitkisel’ ürünlerin çoğu palavradır. Bu bitkilerin hiçbirinin etkinliği kanıtlanmamıştır. Dahası bu karışımların içine karıştırılan zararlı kimyasallar karaciğer ve böbreklerinizin en büyük düşmanlarıdır. 5. Reçeteli zayıflama hapları veya iğnelere (!) güvenmek: Şimdiye kadar üretilen reçeteli zayıflama haplarının tamamı piyasaya çıktıktan bir süre sonra sağlığa zarar verdikleri için yasaklanmıştır. Kim önerirse önersin -diyetisyen, doktor fark etmez– bu haplardan ve iğnelerle zayıflama yanlışlarından lütfen uzak durun! Doktora sormadan ağrı kesici yutmayın Her ilaç gibi ağrı kesicilerin de çok gerekli olmadıkça yutulmamaları, gerektiği zaman da büyük bir dikkatle ve bilinçli kullanılmaları zorunlu. Zira onların da kısa, orta, uzun vadeli yan etkileri, toksik tepkileri var. Mesela bir grubu kemik iliğinde hücre üretimini baskılayabiliyor. (Dipiron içerenler) Diğer bir grubu karaciğerin canına okuyabiliyor (Parasetamol). Bir başka grup ağrı kesici (NSAİ) ise kısa vadede midede ülsere, reflüye, gastrite, kanamaya, uzun vadede de kalpte, böbrekte karaciğerde yetmezliğe yol açabiliyor (İbuprofen, naproksen, diklofenak vs içeren ağrı kesici grubu). Bu zararları daha da çoğaltmak mümkün ama özeti şudur: Başınız her ağrıdığında, beliniz, eliniz, kolunuz, diziniz her sızladığında çözümü hemen bir ağrı kesici yutmakta aramayın. Eğer mutlaka bir ağrı kesici kullanacaksanız “Bana en az zarar vereni hangisi olabilir?” sorusunu mutlaka cevaplayın. Kısacası hiçbir ağrı kesici hapı eş-dost-komşu tavsiyesi ile yutmayın. Bana sorarsanız doktorunuz yazdığında bile mecbur kalmadıkça kullanmayın. Çünkü hiçbir ağrı kesici “masum” değildir.  
Dışarıdan bakanlara sorulursa öyle zannettiğimiz kadar mutlu bir toplum değiliz. Mesela bu ay yayınlanan Birleşmiş Milletler Sürdürülebilir Kalkınma Ağı raporuna göre mutluluk sıralamasında 156 ülke arasında 74’üncü sırada yer bulabilmişiz. Pek iyi bir rakam değil bu. Peki bizim milli kuruluşumuz Türkiye İstatistik Kurumu (TÜİK) bu konuda ne diyor? TÜİK’e göre ne durumda mutluluk rakamlarımız? Buyurun... Çok mu pesimistiz? Mutluluk oranı nasıl hesaplanıyor bilmiyorum ama ben kendi gözlemlerime dayanarak şunu söyleyebilirim: Biz aslında kolay mutlu olabilen yani mutlu olmaya hazır bir milletiz. Ufak tefek güzelliklerle bile anında mutluluk perisi oluveririz. Ama mühim hem de çok mühim bir kusurumuz var: Çabuk pes ederiz! Biz en ufak bir terslikte “ben yokum arkadaş” diyebilen “pesimist” yani “kötümser” bir toplumsal psikoloji içindeyiz. “Bu da geçer” felsefesini icat eden millet biz olsak da uygulamasını pek bilmeyiz. TÜİK yani Türkiye İstatistik Kurumu verilerine göre de (2017) “Yaşam Memnuniyeti Araştırması”na göre yüzde 58’lik bir “mutluluk oranı” ile sınıfta kalmış vaziyetteyiz. Bizi neler mutlu ediyor? TÜİK’in verilerine bakılırsa “sağlık” ve “evlilik” konuları bizim için mühim birer mutluluk parametresi. Sağlıklı ve evli Türkler kendini daha mutlu hissediyor. Yine TÜİK rakamlarına bakılırsa evlilik, kadınlar için daha mühim bir mutluluk faktörü. Bir başka enteresan veri de şu: Halkımızın sadece yüzde 16.6’sı sevginin mutluluk getireceğine inanıyor. Başarı ile mutlu olabileceğini düşünenlerin oranı ise yüzde 9’a çıkmış. TÜİK verilerine bakılırsa halkımız 21’inci yüzyılda da “paranın saadet getirmeyeceği” inancına sarılmış görünüyor. “Para ile saadet olmaz” diyenlerin oranı da yüzde 3.9’a çıkmış. EInsteIn’dan güzel bir mutluluk tavsiyesi Ünlü fizikçi Albert Einstein’ın kendisi ne kadar mutluydu bilemem ama yazılı bir not ile bıraktığı şu MUTLULUK TAVSİYESİ bence önemli. O tavsiyeyi siz de bir kenara not edin ya da -en iyisi- benim gibi ezberleyin. O tavsiye şu: “Başarı peşinde koşmak ve bununla beraber gelen sürekli huzursuzluğa karşın sakin ve alçakgönüllü bir yaşantı daha fazla mutluluk getirecektir.” Not: TÜİK’in 2017’de yaptığı yukarıda söz ettiğim araştırmaya bakılırsa milletimiz de Einstein’ın fikrine aynen katılıyor, zira o araştırmada “beni başarı mutlu eder” diyenlerin oranı yüzde 99 çıkmış. Tuzlu da olmuyor tuzsuz da Unutmayın... Un, şeker ve yağın fazlasından kaçmamız gerekiyor. Ama bu arada tuzu da unutmamak şart. Çünkü tuzun da diğerleri gibi azı karar, çoğu zarar. Ne var ki beslenmedeki kafa karışıklığı durumu tuzda da var. Kimi uzman “tuza dikkat edin” derken, kimi de “korkmayın istediğiniz kadar yiyin” diyor. Peki hangisi doğruyu söylüyor? Doğrusu şu? Tuza fazla abanmaya asla izin yok. “Çoğu zarar, azı karar” kuralı tuzda da geçerli. Günde 5, bilemediniz 6-7, en fazla 10 gram tuz yeterli... KAHVENİN 10 FAYDASI Dozunda içilen kahvenin içindeki antioksidan güç nedeniyle sağlık yararlarını gösteren yayınlar artıyor. Bakın dozunda tüketilirse kahve size neler sağlıyor...� ◊ Fiziksel performansı artırıyor.  ◊ Enerji seviyesini yükseltiyor.  ◊ Konsantrasyonu destekliyor.  ◊ Belleğe takviye oluyor.  ◊ Depresif ruh halini hafifletiyor.  ◊ Mutluluk hissini destekliyor.  ◊ Yağ yakımını hafifçe hızlandırıyor.  ◊ Karaciğer yağlanmasını engelleyebiliyor.  ◊ Safra kesesi taşlarını geciktiriyor.  ◊ Tip2 diyabet riskini düşürüyor.  Günde ne kadar kafeine izin var? Konu kahvenin içindeki kafeine geldiğinde ise iş biraz karışıyor. Kafeinin fazlası zararlı da olabiliyor.  Peki ne kadar kafeine izin var? Ünlü Mayo Clinic günde 400 mg’dan fazla kafeini sakıncalı buluyor. Benim önerim 300 mg’ı aşmamanız. Peki bu ayar nasıl yapılacak?  İçinde ne kadar kafein var? - 1 fincan Türk kahvesinde 60 mg - Espresso’da 100 mg - Bir fincan filtre kahvede 150-250 mg kafein var.  Hangi tuz? Peki hangi tuz daha güvenli? İlk sıraya kaya tuzunu yazın. Ardına temiz deniz ve göl tuzlarını ekleyin. İyot eklenmiş rafine tuzları da lütfen pas geçmeyin. Kaya tuzunun yüzde 95’i sodyum klorür, gerisi diğer mineraller. Yani onun mineral zenginliği diğerlerinden bir tık fazla. Himalaya tuzu meselesine gelince... Palavradan ibarettir. Bizim Çankırı’nın kaya tuzları ondan katbekat güvenli ve lezzetlidir. Kahvenin 10 muhtemel zararı Dozu kaçırılan kahve bakın neler yapabiliyor... ◊ Uykuyu kaçırıyor. ◊ Çarpıntıları artırıyor. ◊ Sinirli ve gergin yapıyor. ◊ Elleri titretiyor. ◊ Krampları kolaylaştırıyor. ◊ Tansiyonu yükseltiyor. ◊ Baş ağrısı yapıyor. ◊ Yoruyor. ◊ Mideyi ekşitiyor. ◊ Reflüyü azdırıyor. 
Tohum ya da çekirdeklerin hepsi sağlıklı. Hepsinin içinde yeni bir yaşam ve o yaşamı hayata geçirecek yeterli miktarda protein, yağ, vitamin, mineral, kaliteli karbonhidrat, posa, antioksidan zenginlik var. Zaten bu nedenle neredeyse “seedology” diye bir bilimsel alan devreye girmek üzere. Ama bu “çekirdek” ya da “tohum”lardan bazıları var ki diğerlerinden daha çok avantaj sağlayabiliyor. O “süper tohumlar” listesinin ilk beşinde ise şunlar var: ◊ Keten tohumu ◊ Chia tohumu ◊ Susam tohumu ◊ Kabak çekirdeği ◊ Kenevir tohumu Detaylar için buyurun... Tam bir omega-3 deposu: Chia! Chia tohumları mükemmel bir omega-3 deposudur. 30 gram chia tohumunda 120-140 kalori, 4-5 gram protein, günlük ihtiyacınızın yüzde 30’unu karşılayacak kadar magnezyum ve manganez, yüzde 15’ine yetecek kadar tiamin yani B1 vitamini var. Ama bu 30 gramlık chia porsiyonunun ortalama 5 gram bitkisel omega-3 (ALA) içerdiğini öğrenmek son derece sevindirici. Östrojen, posa ve omega zengini: Keten tohumu Keten tohumu, tarihi kayıtlarda adı sık geçen müthiş bir besin. Osmanlı ordularının ceplerinde taşıdıkları doğal bir silah. Tok tutuyor, güç veriyor, bağırsakları rahatlatıyor. Keten tohumunun 30 gramı 5 gram protein, 150 kalori, 8 gram posa, 6-7 gram omega-3 içeriyor. Günlük B1 vitamini, manganez ve magnezyum ihtiyacının da en az yüzde 30’unu karşılıyor. Keten tohumu lignanlardan, yani bitkisel östrojenlerden de çok zengin. Özellikle menopoz dönemindeki kadınlar için bu mühim bir ayrıcalık. Birkaç ciddi çalışmada keten tohumu düzenli tüketiminin meme kanseri riskini azaltabileceği de gösterilmiş. Dahası erkeklerde de prostat kanserine karşı etkin bir doğal destek olduğu ifade edilmiş. Küçük bir hatırlatma daha: Keten tohumu desteği bağırsak tembelliği ile mücadelede de işe yarıyor. Bir protein bombası: Kabak çekirdeği Kabak çekirdeği de en sağlıklı tohumlardan biri. Ayrıcalığı ise proteini! 30 gramında diğerlerinden daha fazla (yaklaşık 7-8 gram) protein var. Yani tam bir protein bombası. 4 gram tekli doymamış, 6 gram da omega-6 yağı içeriyor. 30 gram kabak çekirdeği 150 gram kalori veriyor, fazlası kilo aldırıyor. TV karşısında avuç avuç çitlemek bu nedenle şişmanlatıyor. Kabak çekirdeğinin 30 gramı ile günlük fosfor, magnezyum ve manganez ihtiyacınızın yüzde 30’unu karşılamanız mümkün. Kabak çekirdeğinin prostat irileşmesinde yaşam kalitesini artırdığı, mesane taşı riskini düşürdüğünü de bir kenara not edin. Bir yıldız doğuyor: Kenevir Aslında başlığa kenevir için “yıldızı yeniden parlıyor” diye yazmamız daha doğru olurdu. Çünkü kenevir tohumu da tıpkı keten tohumu gibi “tarihsel öneme haiz” tohumlardan biri. Son yılların en gözde tohumu. “Seedelogy” tutkunları ona adeta tutkunlar! Nedenleri şunlar: Müthiş bir protein gücü var. 30 gramında 9 gram protein ile çekirdek liginin protein şampiyonu o. Kalorisi diğerlerinden biraz daha fazla. Çoklu doymamış yağ oranı biraz daha yüksek. O da güçlü bir magnezyum ve B1 vitamini kaynağı ama bir başka özelliği de harika bir çinko deposu olması. Mihneti değil minneti hedefleyin Mihnet sözcüğünün anlamını araştırmayı size bırakıyor, doğrudan “minnet”ten giriyorum. Minnet duymak insanoğluna bağışlanmış en güzel duygulardan biri. Nedeni şu: Minnet; ◊ İyileştiricidir. ◊ Sakinleştiricidir. ◊ Hoşgörücüdür. ◊ Affedicidir. ◊ Değer bilicidir. ◊ Gönül alıcıdır. ◊ Dost kılıcıdır. ◊ Öfke törpüsüdür. ◊ Sevgi hapıdır. Tedbirde fayda var Bedeni ve ruhu korumak için yaşama ilişkin tedbirleri de devreye sokmamız lazım. Mesela mı? ◊ Araba kullanırken emniyet kemeri takılacak. ◊ Alkollü araba kullanılmayacak. ◊ Bisiklete kasksız binilmeyecek. ◊ Kayak kasksız yapılmayacak. ◊ İnşaat sahalarında baretsiz gezilmeyecek. ◊ Cinsel ilişkilerde korunma unutulmayacak. Susamı ihmal etmeyin Çoğumuzun aklına susam deyince önce simit, sonra da ramazan pidesi gelir. Oysa biraz dikkatli olup mutfağımızda ona daha fazla yer vermemiz gerekir. Bunun birinci nedeni susamın bakır zenginliğidir. 30 gram susam günlük bakır ihtiyacınızın yarısını giderir. Kalorisi kenevirden biraz daha fazladır, 30 gramı 160 kalori içerir. Aynı miktar susamda 5 gram protein, 6 gram omega-6 yağı vardır. Susamın bir başka özelliği de tekli doymamış yağlardan (tıpkı zeytinyağı gibi) zengin yapısıdır. 30 gram susamda 5 gram tekli doymamış yağ vardır. Susamın enterolaktun ve lignan zenginliği de mühim bir ayrıntıdır. Bu ikili menopoz dönemindeki kadınlara doğal östrojen benzeri takviye sağlayabilir. Son bir not daha: Susam ciddi bir iltihap giderici ve antioksidan güce de sahiptir.
Nişasta bazlı şeker (NBŞ) olarak bilinen mısır şurubundan yapılan ‘çakma şeker’ ya da ‘çakma früktoz’un sağlığa zararları yıllardır konuşuluyordu. Ne var ki besin endüstrisi de devlet büyüklerimiz de bu uyarıları pek dikkate almıyordu. Neyse ki şeker fabrikalarının satışı gündeme geldi de konu yeniden sivriliverdi. “Peki nedir, neyin nesidir, neden sağlık için tehlikeli bir kimyasal maddedir bu nişasta bazlı şeker, yani çakma früktoz?” diyorsanız buyurun… NBŞ NEDEN SAĞLIĞA ZARARLIDIR? Fazla eveleyip gevelemeye, lafı orasından burasından sündürmeye hiç gerek yok. İster pancardan elde edilen şekerle yapısı benzer olsun, ister farklı bazı yönleri de bulunsun –ki pancar şekerinden farklı bir yapısı olduğu kesin-, NBŞ ciddi ölçüde sağlığa zararlıdır, hatta tescilli bir zehirdir. Fikrime katılanlar, katılmayanlar olabilir ama bir hekim olarak kişisel gözlemlerimi de dikkate aldığımda fikrim bu basit özetten ibarettir. Nedenlerine gelince… NBŞ ÇAKMA BİR ŞEKERDİR NBŞ enzimatik bir reaksiyonla mısır nişastasından üretiliyor. Bedenimizin binlerce yıldır tanıdığı şekerle de hiçbir alakası yok. Ne sindirim sistemimiz, karaciğerimiz, ne de metabolizmamız evrimleşme sürecinde böyle bir yapıyla hiç karşılaşmamış. Yabancı, bedenin bilmediği, tanımadığı yeni bir yapı söz konusu. İşin GDO yani genetiğiyle oynanmış gıda ile problemleri ile ilgili bölümü ayrı. Oraya hiç girmiyorum. Bana göre ilk sorun NBŞ’nin bize yani bedenimize yabancı bir çakma şeker olması ile başlıyor. UCUZLUĞU KULLANIMINI TEŞVİK EDİYOR NBŞ’nin ucuzluğu ve aşırı tat verici özelliği de mühim bir tehdit. Bu iki avantajı nedeniyle NBŞ hemen her besine burnunu sokuyor. Sadece tatlılara, şekerlemelere, meyve suları, gazozlar, kolalı içecekler değil, market raflarında gördüğünüz her iki besinden birine mutlaka giriyor. Ağzınızda çiğnediğiniz sakızda NBŞ var. Ketçap mı aldınız? Bilin ki içinde NBŞ bulunma ihtimali çok yüksek. Hazır çorba mı içmeye niyetlendiniz? Aman dikkat! NBŞ orada da karşınıza çıkabilir. Listeye unlu ve sütlü tatlıları koymaya gerek bile yok. Onların da neredeyse tamamı gırtlaklarına kadar NBŞ yüklü. Üretici haklı. NBŞ ile tatlandırma pancardan elde edilen kristal ya da toz şekere oranla çok daha ucuza geliyor. Tüketici haklı ama bilinçsiz. Farkına varmadan ufak ufak zehirleniyor. HER KILIĞA GİRİYOR NBŞ her kılığa giren sıvı bir şekerdir. Her kılığa girer ve de girdiği gıdaların içinde toz ya da kristal halde kalmaz. Yani tatsızlık çıkarmaz. Eklendiği her besinin içinde kendini kaybettirebilen, acayip uyanık bir kimyasal bu. Yoğurdun içine koyuyorsunuz, hiç fark edilmiyor, eriyip gidiyor. Ayrana, buzlu çaya, her türlü meyve karışımına ekleyin, sonuç yine hiç fark etmiyor. Bildiğimiz klasik şekerde olduğu gibi ağzımıza rahatsız edici pütür pütür bir tat gelmiyor. NBŞ’li besin gırtlağımızdan cıva gibi kayıp gidiyor (!). Son yıllardaki meyveli şekerli yoğurt, ayran, “masum tatlı” patlaması emin olun biraz da bundandır! NBŞ’li süt ürünlerinin “masum tatlı” diye pazarlanması ise ayrı bir faciadır. NBŞ BAKIN SAĞLIĞINIZI NE HALE GETİRİYOR? NBŞ’nin verdiği sağlık zararları saymakla bitmez. Yapabileceğim en kısa ve en insaflı liste ancak şu olabilir… - KARACİĞERİ YAĞLANDIRIR: Yağlanan karaciğerin detoks fonksiyonu bozuluyor ve o karaciğerde insülin direnci gelişiyor. - OBEZİTEYİ TETİKLER: İnsülin direncinin devreye girmesi demek obeziteye giden tehlikeli bir yolculuğun başlaması ile eş anlamlı. - YEDİKÇE YEDİRİR: NBŞ tokluk hissi de vermediğinden aşırı yemeye neden oluyor. Hatta önceden NBŞ’li bir içecek içtinizse tüketeceğiniz diğer unlu, nişasta zengini fastfood tüketiminiz 2-3 katına çıkabiliyor, tam bir homidi gırtlak durumu anında devreye giriyor. Zaten bu nedenle de un, nişasta zengini fastfood sektörü NBŞ’li içeceklerle kol kola yürüyor. Pizzalar kolalı içeceklerle, cipsler buzlu çaylarla pazarlanıyor. - SİZİ GUT HASTASI YAPAR: NBŞ früktozdan ürik asit üretimini tetikliyor. Neticede gut hastalığı devreye giriyor; yani aşırı ürik asit nedeniyle damarlarınız, eklemleriniz, böbrekleriniz çürümeye başlıyor. - KANSERE DAVETİYEDİR: Aşırı NBŞ tüketiminin diğer şekerlerde ve insülin direncine yakalanma durumlarında olduğu gibi bazı kanserlere de davetiye çıkardığı biliniyor. Örnek mi? Kalınbağırsak, prostat, meme, karaciğer kanserleri. - TRİGLİSERİDİNİZİ YÜKSELTİP KOLESTEROLÜNÜZÜ YOLDAN ÇIKARIR: Kanda trigliserid düzeyiniz tepe yapıyor, kan şekeri ve trigliserid birlikte hareket ederek masum kolesterolünüzü bile bir damar canavarı, bir plak üretici usta haline getirebiliyor. Felç olma, kalp krizi geçirme riskiniz yükseliyor. DEVLETİN ÜRETTİĞİ İÇECEKLERE NBŞ EKLENMESİN Gıda üreticilerinin belli bir oranda ürünlerinin içine NBŞ koyup kendilerinin verecekleri bir karar. Bizim tüketici olarak tavrımız sadece NBŞ’li ürünlerden uzak olmak, onları satın almamak şeklinde olabilir. Ama devletin yönettiği, başında devlet görevlilerinin bulunduğu gıda şirketlerinin, yiyecek-içecek üreticilerinin bilim kurulunun kararını da dikkate alarak NBŞ’yi tamamen devre dışına çıkarmaları gerekiyor. Bilmeliyiz ki bugün NBŞ’ye ödediğimiz paranın yüzlerce katını yarın obezitenin, kanserin, damar sertliği ya da şeker hastalığının tedavisi için harcamak zorunda kalacağız. TBMM’YE TEŞEKKÜRLER NBŞ tartışmaları tam da tepe yapmışken TBMM’miz yani parlamentomuz mükemmel bir karara imza attı. Yıllardır devamlı arttırılan NBŞ kotası bu sefer %10’dan %5’e indirildi. Bu karara kalkan her parmağa teşekkür borçluyuz.  Parlamentomuz bu harika kararını yeni bir kanunla daha da güçlendirmeli. Eğer ulusal geleceğimizde daha az obezite, diyabet, damar sertliği, bellek bozukluğu, kanser sorunu görmek istiyorsak –ki mutlaka istiyoruz- NBŞ kotasını düşüren vekillerimiz, içinde NBŞ bulunan gıda ürünlerinin hepsine “DİKKAT İÇİNDE NBŞ VARDIR” yazma zorunluluğunu getirmeli. Dolayısıyla tüketici büyüteçle etiket okuma derdinden kurtulmalı, yiyip içtiklerinin hangilerinin içinde NBŞ bulunduğunu net ve açık olarak bilmeli.  BİR TEŞEKKÜR DE BİLİM KURULUNA… NBŞ konusunda uzun süredir devam eden tartışmalara son noktayı koyan Sağlık Bakanlığımıza ve “NBŞ’nin gıda etiketlerinde açıkça yazılmasını” öneren Bilim Kuruluna beslenme konusuna takıntılı bir doktor olarak kendim ve sizin adınıza teşekkürü borç bilirim.
Bu mühim hatayı maalesef çoğumuz yapıyoruz. Oysa beslenmede temel prensip tersine çalışıyor. Kahvaltıyı güçlü yapmak, akşam yemeğini ise mümkün olduğu kadar hafifletmek gerekiyor. Başlıktaki özet sadece kilo sorununu çözemeyenlerin değil, reflü, gastrit, kolit gibi “hazımsızlık yakınması” içeren sorunlar yaşayanların da ortak dertlerinden biridir. Bu mühim hatayı maalesef çoğumuz yapıyor, küçük bir kahvaltı ile yetinip akşam sofrasında homini gırtlak gıda tüketerek midemizi çöp torbası haline getiriyoruz. Hatta bazılarımız kahvaltıyı atlama hatasına bile düşebiliyor. Oysa beslenmede temel prensip tam da tersine çalışıyor. Kahvaltıyı güçlü, kuvvetli, protein zengini haline getirmek (yumurta, peynir, yoğurt), akşam yemeğini ise mümkün olduğu kadar hafifletmek gerekiyor. “Güçlü kahvaltı hafif akşam yemeği” prensibi sadece sizin için değil, çocuklarınız için de geçerli. Onların okul başarıları da düzenli kahvaltı alışkanlığı ile yakından ilişkili. Bahar mesajları-nızın arasına bu tavsiyeyi de yerleştirirseniz beni çok sevindirirsiniz... Bisikletle tanıştınız mı? Cadde ve sokaklarda bisikletle dolaşanların çoğaldığını gördükçe acayip keyif alıyorum. Hele bir de onları sabahın erken veya akşamüzerinin dingin saatlerinde Boğaz’da gruplar halinde turlarken görmek beni müthiş mutlu ediyor. Bisiklet keyfinden uzak kalmak bizim en büyük yanlışlarımızdan biri. Bunda belediyelerimiz, şehir planlayıcılarımız ve eğitimcilerimizle biz doktorların da payı var. Yollarımız -maalesef- bu harika fiziksel aktiviteyi yapmaya bu güzel keyfin tadına varmaya pek uygun değil. Ama ne olursa olsun fırsat bulduğunda herkesin bu egzersizden faydalanması lazım. Çünkü o sadece aerobik bir egzersiz değil, pek çok marifetleri olan harika bir aktivite biçimi. O marifetlerin neler olduğunu merak ediyorsanız yandaki kutuya göz atabilirsiniz. Bisiklete binmek size ne kazandırır? ◊ Dengenizi destekler. ◊ Kardiyovasküler gücünüzü artırır. ◊ Kas kapasitenizi yükseltir. ◊ Eklemlerinize fazla yük bindirmeden aerobik güç sağlar. ◊ Temiz havada dolaşma, oksijenden daha fazla faydalanma imkânı verir. ◊ Dikkat ve konsantrasyon yeteneğinizi artırır. Eğitim, eğitim, eğitim Hep deriz ya “eğitim mühim mesele” diye... Hakikaten de eğitim konusu zannettiğinizden çoook daha mühim bir konu. Sağlıkla yakından ilişkili. İşte ilk nedenlerim... ◊ Daha iyi eğitim alanlar daha uzun yaşıyor. ◊ Eğitim yoğunlaştıkça bellek kaybı riski azalıyor. ◊ Düzenli eğitim çabası stres ve depresyondan da koruyor. ◊ Eğitimli kişilerde kişisel hijyen daha iyi oluyor. ◊ Eğitim düzeyi arttıkça madde bağımlılığı ihtimali azalıyor. Alzheimer’da neler oluyor? Beyinde amiloid plakları gelişiyor. Bu plaklarla beyin adeta kar yağmış bir ormana dönüyor. Sinir hücreleri yani nöronlar küçülüyor. Nöronları koruyan yalıtım sisteminin yapısı bozuluyor. Nöronları birbirine bağlayan bağlantıların (sinaps) sayısı azalıyor. Neticede bellek kapasitesinde yavaş ama ilerleyici ve kalıcı bir gerileme devreye giriyor. Bellek için 5 tavsiye ◊ Yeni fikirlere açık olun. ◊ Akıl yürütmeye dayalı tartışmalara katılın. ◊ Yeni bir dil öğrenmeyi deneyin. ◊ Gevşeme/relaksasyon çalışmaları (doğa, yoga, meditasyon) yapın. ◊ Yaratıcı fikirler geliştirmeye odaklanın. Yavaş hayat daha rahat Yavaşlatılmış bir hayat tarzı sadece daha rahat değil, aynı zamanda daha da sağlıklı. Hızlandık! Hem de çok hızlandık. Öyle ki sadece daha hızlı çalışmıyor, daha hızlı yemiyor, aynı zamanda daha hızlı düşünüyor, uyuyor, hatta seviyor, sevişiyoruz. Neticede hayata d air pek çok güzel ve anlamlı şeyi ister istemez “ıskalıyoruz!” Kısacası bu “hızlı yaşam” sorununa bir çözüm üretmemiz şart. Peki, ne mi yapacağız? İlk çare “yavaş yemek!” Lokmaları en az 20 defa çiğnemek... Mümkünse de 40’ı hedeflemek. Mudurnu’yu kutluyorum. Seferihisar’dan sonra Mudurnu da harika bir ödül aldı. “Slow city” unvanı ile taçlandı. Damarları sertleştiren ilk 5 1- Aşırı şeker ve beyaz un tüketimi 2- Kontrolsüz doymuş yağ kazanımı 3- Hareketsiz bir yaşam tarzı 4- Yüksek tansiyon 5- Sigara ve stres Daima gülümseyin Sevgili dostum, kardeşim, Sezen Aksu’nun en güzel şarkılarından biridir “Gülümse!” Mükemmel bir şiir (Kemal Burkay), mükemmel bir müzik ve de Sezen’in muhteşem sesiyle birleşince ortaya unutulmaz bir klasik eser çıkmıştır. Sağ olasın sevgili Sezen! Tıbbi bakımdan yani sağlığımız için de gülümsemek önemli. Hem de çok önemli. Çünkü şu bilgi çok net ve açık: ◊ Gülümseyen insanlar daha mutludur. ◊ Mutlu insanlar daha uzun yaşar.
Başlığı görünce şaşırdığınızın farkındayım. Sonuna kadar da haklısınız. Böyle bir kıyaslamayı yapmak yani bademle yumurtayı aynı kefeye koymak olacak şey değil! Peki ya bu başlık niye? Nedeni, niyesi şu: Hayvansal ürünler arasında “kaliteli protein” yönünden yumurta nasıl mühimse, badem de çok mühim bir bitkisel protein kaynağı. Dörtte bir su bardağı kadar bademde yaklaşık 7.5 gram civarında bitkisel protein var. Yani 6-7 gram protein içeren bir orta boy yumurtadaki hayvansal proteinden “bir tık” daha fazlası. Bademin E vitamini, kalsiyum, posa, biotin zenginliğini de bir kenara not edin.Biotin bir B vitamini. Cilt, saç, tırnak sağlığı için mühim doğal destek. Çeyrek su bardağı bademle günlük biotin ihtiyacınızın yüzde 75’ini karşılayabiliyorsunuz. Netice mi? Kuruyemiş tercihlerinizde bademi ihmal etmeyin. Özellikle osteoporozlu bir hanım (çünkü bol kalsiyum da içerir) ve kas meraklısı bir gençseniz... Okul çağındaki çocuklar da tabii anında birer badem sever yapılmalı... Çay bilgisi dersine devam ◊ Yeşil çayda siyah çaydan daha fazla kateşin/epigallokateşin yani “antioksidan” güç var. Ama aradaki fark zannedildiği kadar mühim değil. Geçiştirilebilir yani. Bu nedenle de yeşil çaya siyah çaydan daha fazla antioksidan güç yüklemek biraz haksızlık! ◊ Kafein bakımından yeşil çay, siyah çaydan daha avantajlı. Yeşil çayın kafein içeriği, siyah çaydan biraz daha düşük. Ama hakkını verelim. Burada da ciddi bir fark yok! ◊ Egzersiz öncesi bir fincan siyah veya yeşil çay için! Çaydaki antioksidan güç, egzersiz esnasında oluşabilecek serbest radikallerin etkisini azaltıyor yani bir tür antioksidan koruma kalkanı sağlıyor. Bu pek mühim bilgiyi lütfen ayrı bir yere not eder misiniz? Neden daha sık ve bol baklagil yemeliyiz? Baklagil grubu mühim, değerli, nispeten de ucuz besinler. Fasulyesi, nohudu, bezelyesi, mercimeği pek fark etmiyor, baklagil sağlık takımının üyesi her besin tıka basa “sağlıklı” bileşen içeriyor. Her şeyden evvel... ◊ Tamamı protein ve posa zengini. ◊ Tümü mineral deposu (magnezyum, demir, potasyum). ◊ Hepsinde bol E ve B vitamini var (folik asit ve diğer B vitaminleri). ◊ Her biri tıka basa antioksidan yüklü (özellikle renkli olanları). ◊ Çoğu bitkisel proteinde bulunmayan lizin, baklagil grubundaki her besinde var. Lizin karnitinin temel iki yapı taşından biri. Karnitin ise mitokondrilerimizin enerji üretebilmesi için gerekli. Yani her baklagil aynı zamanda bir mitokondri besini. ◊ Baklagil grubu polifenollerden yana da çok güçlü. Özellikle siyah fasulye ve beluga mercimeği bu konuda pek ünlü. Badem, fındık, ceviz nasıl yenmeli? Kuruyemişlerin kabuklu satın alınıp evde kabuğu kırıldıktan sonra tüketileni kabuksuzundan, tam ve bütün olanı parçalanmış ve kırıklı olanından, kavrulup tuzlanmamış olanı kavrulup tuzlanmış (ya da şekerlenmiş) olanından, havasız bir cam kapta saklananı kese kağıdında saklananından, rutubetten güneşten uzak tutulanı tutulmayanından daha güvenli ve faydalıdır. Kısacası kuruyemişlerin... Kuru, ışıksız, rutubeti az bir yerde, mümkünse cam bir kapta, ağzı kapalı bir şekilde muhafaza edilmeleri daha doğrudur. Buzdolabında saklanmaları güvenlik düzeyini daha da yükseltir. Kuruyemişleri doğal haliyle tüketmek ve taze taze tüketmek ise en doğru seçimdir. Hipertansiyonlu biriyseniz şu sporlardan  uzak durun ◊ Halter ◊ Press-up ◊ Vücut geliştirme ◊ Skuba diving ◊ Squash ◊ Akrobasi uçuşları Şişmanları ötekileştirmeyin * Fazla kilolu olmayı, hele hele kilo kontrolünü kaçırıp “obez biri” haline gelmeyi kimse istemez. Bu durum tabii ki sağlıksız ve tatsız bir durumdur. * Her iki halde de beden ve ruh ciddi zorlanmalarla karşı karşıya kalıyor. * Bu kilo sorununuza ilişkin zorlanmalardan bir bölümü bedene binen fazla yükle ilgili. Yani mekanik... * Bir kısmı yeni gelişen hormonal süreçler, bozulan metabolizma ile bağlantılı. Yani metabolik... * Bir bölümü de fazla kilolara bağlı şekilsel değişmelerden kaynaklanıyor. Yani kozmetik... * Sonuçta ruhsal denge de etkileniyor. Yani işin psikolojik boyutu da var. * Kısacası, kilo sorunu olan birinin dertleri zaten çok. Kimi mekanik arızaların sonuçları ile (diz, kalça, bel ağrıları), kimi metabolik bozuşmaların neticeleriyle (hiperürisemi, hipertansiyon, şeker hastalığı), kimi de kozmetik değişimler ve bunların yarattığı ruhsal problemlerle didişip duruyorlar. * Hâl böyleyken onlarla birlikte yaşayanlar, medya ve daha pek çok uyaran onları dışlıyor, ötekileştiriyor. * Ve bu ötekileştirme onlarda ciddi bazı ruhsal sorunlara sebep oluyor. Rakamlarla uyku bozuklukları ◊ Yetişkinlerin en az yüzde 40’ında ara sıra da olsa uykusuzluk şikâyeti bir şekilde hep var. ◊ Uyku sorunlarından yakınanların sayısı ise yaş ilerledikçe artıyor, 60’lı yaşlardan sonra en az her üç yetişkinden biri herhangi bir uyku şikâyeti yönünden yakınmalarda bulunuyor. ◊ Yetişkinlerin yüzde 40’ı horluyor. Müthiş bir rakam! Müthiş. Çünkü horlama demek uyku kalitesinin (yataktaki diğer eş ve aynı odayı paylaştığınız diğer biri dahil) ciddi ölçüde bozulması demek... ◊ Yaklaşık yüzde 2-5’inde ise gizli ya da açık uyku apnesi (uykuda solunum durması) sorunu tespit ediliyor. Uyku apnesi gizli bir salgın. Mühim bir sorun. Obezite patlaması, iş kazası, yorgunluk, baş ağrısı ve daha pek çok problemin gizli nedeni...
En sık görülen mide şikayeti hangisidir diye sorulsa hepimizin yanıtı sanırım aynı olur: Hazımsızlık. Kimimiz Aspirin ve benzeri antiromatizmal ilaçlar, kimimiz sigara ve alkol, kimimiz de yanlış besinler nedeniyle hazımsızlık çekeriz. Aramızda hızlı yediği, lokmaları çiğnemeden yuttuğu için hazımsızlıktan yakınanlar da var. Ayrıca mide asidinin azlığı, yokluğu ya da çokluğunun da hazımsızlık nedeni olabileceği biliniyor. Midedeki asitli içeriğin yemek borusuna geri kaçması yani “reflü özafajiti” sorunu da hazımsızlık nedeni olabiliyor. Tavsiyem şudur: Hazımsızlık deyip geçmeyin. Bazen önemli bir mide sorununun, hatta bir mide kanserinin başlangıç dönemindeki ilk belirtisi de yine hazımsızlık olabiliyor. Bu nedenle uzamış hazımsızlık sorunlarını otla, çöple geçiştirmeyi bırakıp “Nerede hata yapıyorum?” sorusuna yanıt aramanız ve gerekiyorsa bir tıbbi yardım istemenizde fayda var. Doğal çözümleri tercih edin Kabızlık yaygın bir sorun. Yaş ilerledikçe daha da yaygınlaşıyor. Özellikle diyet yapanlarla posasız beslenenler bu problemle daha sık karşılaşıyor. Peki çözüm ne? Öncelikli çözüm lif/posa miktarı yüksek besinleri hemen devreye sokmak. Taze sebze ve meyvelerden, bakliyattan daha sık ve bol faydalanmak. Eğer bu çözüm yeterli olmuyorsa psillium, metilseliloz, pektin gibi bağırsak hacmini artıracak doğal ürünlerden faydalanmak lazım. Özellikle psilliumun çok etkin bir çözüm olduğunu daima hatırlayın. Psillium bizde karnıyarık otu tohumu olarak da biliniyor. Bu tohumun kabuklarından hazırlanan tozlar, tablet ve kapsüller çok işe yarıyor. Günde 8-10 bardak su içmek, güne 1 yemek kaşığı dolusu zeytinyağı ile başlamak, oturmayı bırakıp ayağa kalkmak ve düzenli yürümek de en az beslenme modelini değiştirmek kadar etkili çözümler. Önemli bir uyarı: Kabızlık sorununu çözerken sinameki içeren kabızlık çaylarından, toz ve haplarından uzak durmaya dikkat edin. İdrarınızı izliyor musunuz? Böbreklerimiz en güçlü detoks organlarımızdan. Bu işi de “idrar üreterek” yapıyor. İdrarın azalması da artması da önemsenmeli, hatta renk ve koku değişiklikleri bile dikkatle izlenmeli. Normalde idrar berrak ve sarıdır. Bulanık idrar bir idrar yolu enfeksiyonunu düşündürür. Kırmızımsı renkte idrar yapmaksa eğer pancar gibi kırmızı pigment içeren bir şey yenilmediyse kanama ya da böbrek süzme sisteminde iltihaplanmayı akla getirir. Kokulu idrar da mühim bir işarettir. Ama bilin ki yiyecekleriniz de idrarınızın kokusunu etkiler. Örneğin kuşkonmaz yedikten sonra idrarınıza keskin bir koku ekleyen şey kuşkonmazdaki asparajin adlı maddedir. İdrar tahlillerinin başta şeker hastalığı olmak üzere pek çok metabolik hastalığın ve böbrek fonksiyonu bozukluğunun teşhisinde de işe yarayabileceğini bir kenara not edin. Meme kanseri ile mücadele eden ilk 10 besin Meme kanseri kadınların baş belalarından biri. Memede kanser gelişimini önlemeye yarayabilecek besinleri sizin için özetledik... 1- Antikanser gücü, özellikle allicin zenginliği nedeniyle sarımsak. 2- Tıka basa kateşin dolu olması sayesinde yeşil ve siyah çay. 3- Antosiyanin ve elajik asit gücü nedeniyle ahududu, kiraz, pancar ve siyah erik. 4- Omega-3 zenginliği sayesinde yağlı balıklar, keten tohumu, ceviz, fındık, badem ve semizotu. 5- Pembe mucize astaksantin yükü nedeniyle somon. 6- İzotiyosiyanat bolluğu ile lahana ve “saz arkadaşları”, yani karnabahar, turp, roka vb. 7- Kurkumoid zenginliği sayesinde baharatların kraliçesi zerdeçal. 8- Betakaroten yüklü havuç. 9- Punik ve elajik asit yani omega-5 zenginliği ile nar. 10- Ve tabii ki pek çok nedenle ama özellikle omega-9 (oleik asit) zenginliği sayesinde zeytinyağı. Sistite kızılcık suyu iyi gelir mi? Sistit sık görülen bir sorun. İdrar torbasının iltihaplanmasıyla ortaya çıkan bu soruna kadınlarda erkeklerden daha sık rastlandığı kesin. Sorunun tekrarlaması durumunda kızılcık suyu desteğinin ya da kızılcık özü haplarının (cranberry ekstrakt) kullanılmasının işe yarayabileceği de gösterilmiş. Kızılcık bu gücünü zengin antosiyanin yapılanmasından alıyor. Ama yine de aklınızda olsun. Kızılcık suyu ya da hapları ile sistit tedavi etmek doğru bir iş değil. İdrar kültürü yapıp en uygun antibiyotiği kullanmak şart. Kızılcık özlerinden ise korunma/önleme amacıyla faydalanmak daha doğru. Şeker hücreye nasıl giriyor? Sağlıklı her hücrenin şekere ihtiyacı var. Çünkü hücreler enerjiyi şekeri kullanarak üretiyor. Metabolik süreçlerde kanda insülin hormonu ve glikoz (şeker) damarda birlikte dolaşıyor. Şeker hücreye gireceğinde önce insülin hücrenin dış yüzeyindeki insülin reseptörlerine yerleşiyor. İnsülin bu reseptörlere tutunduğunda da şeker taşıyıcıları adı verilen kimyasallara “biz geldik” (!) şeklinde sinyaller gönderiyor. Sinyali alan şeker taşıyıcıları glikoz moleküllerinin hücreye girmek için beklediği hücre dış yüzeyine doğru ilerliyor ve glikozu hücrenin içine alıyor. Bundan sonrası kolay. Hücre ihtiyaç duyduğu enerjiyi üretmeye başlıyor. İnsülin direnci olarak bilinen durumda bu süreç daha yolun en başında insülinin reseptörlere yerleşme aşamasında bloke oluyor. Neticede kanda şeker de, un da birikiyor ama hücre ihtiyaç duyduğu enerjiyi üretemiyor. Temizlik ürünleri zehirleyebiliyor Elinizi, yüzünüzü, bedeninizi ve tabii ki banyonuzu, lavabonuzu, mutfak tezgâhınızı temizlerken kullandığınız temizlik ürünlerinin içi toksik kimyasal kaynıyor. Her gün yüzlerce insan bu nedenle hastalanıyor. Amerika’da Ulusal Zehir Kontrol Merkezi, ülkede her 15 saniyede bir sağlıklı birinin bu maddeler nedeniyle zehirlendiğini belirtiyor. Bitmedi! Sırada kozmetik ve kişisel bakım ürünleri de var. Şampuanlar, deodorantlar, el-yüz bakım kremleri, antibakteriyel sabunlar da gırtlaklarına kadar toksik kimyasal kaynıyor. Kısacası saçınız, cildiniz, solunum ve sindirim sisteminiz her gün bu “zehirli kokteyllerle” baş başa kalıyor. Unutmayın: Toksik olmayan, organik, doğal sabunlar ve temizlik malzemelerinden faydalanmaktan başka çareniz yok.  
İnsülin direncinin nedeni yanlış beslenme ve tembellik. Eğer aklınızdan “acaba bende de insülin direnci olabilir mi?” sorusu geçiyorsa yapacağınız şey ise son derece basit bir testten geçmek. Şu kesin: Yeniçağın vebası obezite problemidir ve onun da arkasında çoğu zaman insülin direnci var. Direncin nedeni ise yanlış beslenme ve tembellik. Eğer aklınızdan “acaba bende de insülin direnci olabilir mi?” sorusu geçiyorsa yapacağınız şey ise son derece basit bir testten geçmek. Bir sabah 10-12 saat açlıktan sonra gidip açlık şekeri ve insülininizi ölçtüreceksiniz. İki rakamı birbiriyle çarpıp 405’e bölecek, elde ettiğiniz sonuç 1,7’den fazlaysa “aman dikkat” deyip 2,5’i geçiyorsa sorunun çözümü için yardım isteyeceksiniz. Peki insülin direncinin herhangi bir işareti var mı? Kimlerin “bende de olabilir mi?” diye düşünüp bu testten geçmesi lazım?” Çok sık karşılaştığım bu mühim sorunun yanıtını aşağıdaki kutuda bulacaksınız. İNSÜLİN DİRENCİ TESTİ O testi kimler yaptırmalı? İnsülin direnci testinden geçmesi tavsiye edilenler kimler mi? Buyurun... - Sık sık açlık ve tatlı krizi yaşayanlar - Hızlı ve çabuk yiyip çiğnemeden yutanlar - Yemeye başlayınca adeta tokluk freni patlayan ve kolay kolay doymayanlar - Yemek sonrası kafası karışan, halsiz düşüp uyuklayanlar - Sık acıkan, özellikle “yemeğin üstüne mutlaka tatlı da isterim” diye tutturanlar - Aç kalınca öfke kontrolünü kaçıranlar - Göbek çevresi 88 (kadın) veya 100 (erkek) cm’den fazla olanlar - Karaciğeri yağlı bulunanlar - Safra kesesinde çamur veya taş saptananlar - Trigliseridi yüksek, iyi kolesterolü düşük, ürik asidi yüksek kişiler. Kalsiyum dengesi zannedildiğinden de önemli Kalsiyum sağlığımız için önemli. Normal bir yetişkinin vücudunda bir kilogramdan daha fazla kalsiyum var. Bunun da yüzde 90’ından fazlası kemiklerde. Geri kalanın çoğunluğu da hücresel yapılar ve dokusal kompozisyonlarda yer alıyor. Günlük pratikte çok önemli olan kan kalsiyum seviyesine gelince... Kanımızdaki toplam kalsiyumun miktarı bir gramı bile geçmiyor. Kısacası kanımızda dolanıp duran kalsiyum değeri toplam kalsiyum hazinesinin en fazla binde birini oluşturuyor. Ama yine de kandaki rakam çok ama çok önemli. Çünkü ne kalbimiz, ne beynimiz ve sinir sistemimiz, ne de diğer hücrelerimiz kalsiyumsuz yapamıyor. Kalp atımlarının düzgün olması, tansiyondaki ayarın bozulmaması, sinir sistemimizin tıkır tıkır çalışması, kaslarımızın üstlendikleri işleri yapması için kalsiyum olmazsa olmaz bir element. Bununla birlikte özellikle kemik erimesi ile mücadele nedeniyle bu mühim mineralin dikkatsizce kullanıldığı da bir gerçek. Kemik erimesinin tedavisinde kullanılan kalsiyum haplarının zannedildiği kadar masum olmadığı pek çok araştırmayla net ve açık olarak kanıtlandı. İhtiyaç duyduğumuz kalsiyumu sadece haplarla karşılamak yerine daha fazla kalsiyum zengini besin tüketmek zorundayız. Beyniniz... - Ağırlığı beden ağırlığınızın yüzde 2’si kadardır. - Toplam enerjinizin neredeyse yüzde 70’ini tek başına o kullanır. - Omega-3 (DHA) rezervinizin yüzde 60’ı da yine onda saklıdır. - Sadece 1400 gram ağırlığı olan bu mükemmel organ 10 milyon kadar nöron, trilyonlarca nöronlar arası bağlantıya 150-160 bin kilometrelik bir damar ağının ev sahibidir. 100 yıl yaşamayı gerçekten istiyor musunuz? Hemen “kim istemez hocam” cevabını yapıştırmayın ve hepimizin içinde gizli de olsa var olan bu istek konusunda azıcık kafa patlatın. Eli ayağı sağlam, belleği sorunsuz, kendine az çok yeten, kişisel ihtiyaçlarını başkalarına yük olmadan halledebilen yaşlılarla da, ömrünün son yıllarını son derece can sıkıcı sağlık sorunları ile geçiren yaşlılarla da çok sık görüşme şansı olan biri olarak tavsiyem “Bitiş çizgisini ileri alma hedefinden tabii ki vazgeçmeyin. Ama belirli bir yaş hedefine odaklanmak yerine daha iyi yaşlanan biri olmayı, bilge ve zarif, güzel ve keyifli bir yaşlılık sürmeyi hedefleyin” şeklindedir. Beliniz kalınsa tempolu yürüyün! Yürümenin her türlüsü faydalı. Yarısı da, ortası da, tempolusu da işe yarıyor. Ama konu “bel inceltmek” veya “göbek eritmek” olduğunda “tempolu yürümeler” daha çok işe yarıyor. Bu nedenle “ortopedik sorunu” veya “kalp, tansiyon, şeker” problemi nedeniyle kısıtlaması olmayanların yürüyüşlerine “imkân ölçüsünde” tempo kazandırmaları tavsiye ediliyor. İşte 60 dakikalık bir yürüyüş için örnek bir plan. Bu plan haftada 4-5 kez tekrarlanıp günde 2 kez 20 tekrarlı çömelme egzersizi ile birleştirilirse harika bir “göbek eritme” stratejisi gibi çalışıyor. ◊ 5 dakika, dakikada 80-90 adım ◊ 5 dakika, dakikada 90-100 adım ◊ 20 dakika, dakikada 100-120 adım ◊ 10 dakika, dakikada 120-140 adım ◊ 10 dakika, dakikada 100-120 adım ◊ 5 dakika, dakikada 100 adım ◊ 5 dakika, dakikada 80 adım Bize uykunun da kalitelisi lazım Kaç saat uyuduğunuz önemli ama ertesi sabaha nasıl ve ne kalitede bir uykudan uyandığınız da çok mühim bir ayrıntı. Horlamalar, uyku apnesi ataklarıyla geçen, tuvalet ihtiyacı veya başka nedenlerle sık sık bölünen, ateş basmaları ya da terleme atakları nedeniyle eski tadını kaybeden, yüzeysel kalıp bir türlü derin uyku fazlarına geçemeyen, gece boyunca “uyku terörleri” ve/veya “kâbuslar” ile kalitesi düşen bir uyku 8 değil, 18 saat de sürse V-E-R-İ-M-S-İ-Z-D-İ-R!
Daha önce yazmıştım ama sizden gelen sorular çoğalınca hoşgörünüze sığınıp tekrarlamak zorunda kaldım. Özeti şudur... Kalp ve beyin kader ortağıdır! İkisi de tehditleri ve riskleri aynı olan, kader ortağı kadar yakın sayılabilecek iki organdır. Nedeni şu: İkisi de damardan çok zengindir. İkisi de çok ama çok çalışkandır. Damarları rahatsız eden her türlü musibetten de önce bu iki ortak etkilenir. İkisi arasındaki sıralamadaysa kalp “bir tık önde” gider. Damar düşmanı faktörler devreye girince en hızlı sertleşip yaşlanan en erken “pıhtı/plak” yapan damarlar da bu iki çalışkan organın damarları olur. Kolesterol döngünüz kötü, trigliseridiniz çok mu yüksek? Ayarsız bir hipertansiyon probleminiz, dengesiz bir kan şekeri yüksekliğiniz mi var? Fazla kilolu, sigara kullanan, stresli biri misiniz? İnsülin direnciniz, gizli şekeriniz, hiperürisemi meseleniz mi söz konusu? Plaklar/pıhtılar önce koroner arterleriniz ve/veya karotis damarlarınızda uç vermeye başlar. İşte bu nedenle biz sizi “Kalbiniz için iyi ya da kötü olan her şey beyniniz için de iyi ya da kötüdür” diye uyarıp duruyoruz. O ortak kader nasıl yönetilecek ◊ Damar hastalığı yönünden risk grubunda olanlar, özellikle bu iki organdaki damarların (karotis arterleri ve koroner arterlerin) sağlığını dikkatle izleyecekler. Yıllık sağlık kontrollerinde bu konuda da bilgi edinecekler. ◊ Bu iki organı besleyen damarlardan herhangi birinde sorun gören hastalar ve hekimleri, diğerini de izlemeye alacaklar. Yani “karotisinde plak saptananların koroner, koronerinde plak saptananların karotisinde durum nedir?” kontrol edecekler. ◊ Eğer bu damarlardan birinde plak/pıhtı varsa sadece bir kolesterol hapı ve bir kan inceltici ilaçla yetinmeyip risk faktörlerinin hepsini tek tek devreden çıkaracaklar. Yani; - Fazla kilolarını verecekler - Sigara içmeyecekler - İnsülin dirençlerini yönetmeyi öğrenecekler - Kan şekerlerini dengeleyecekler - Tansiyonlarına ayar verecekler - Trigliserid ile ciddi mücadele edecekler - Uyku sorunlarını, depresyon hallerini düzeltecekler - Ve mutlaka ama mutlaka her gün inatla ve ısrarla egzersiz yapacak, özellikle de düzenli yürümeyi alışkanlık haline getirecekler. Domates sadece likopenden ibaret değil Domatesin kırmızı mucize likopen ile tıka basa dolu olduğu kesin. Bu bilgi doğru ama domates ve salçanın marifeti sadece likopenle sınırlı değil. Domates, beta ve alfa karotenden, lütein ve zeaksantinden, fitoen ve fitofluenlerden de çok zengin bir besin. Ayrıca bol mineral (magnezyum, çinko) , potasyum, vitamin (folik asit, pantotenik asit, niacin) de içeriyor. Huzur üzerine notlar Huzur mühim bir “iç mesele”dir. Buna rağmen ve nedense herkes onu kendi dışında hatta uzaklarda bir yerlerde aramaya heveslenir. Dahası “bir tatlı huzur için” Kalamış bırakılıp Nepal’e bile gidilir. Oysa huzurlu biri olmaya da, huzurlu bir hayat ve huzur içinde kalmaya da her insan kendisi karar verir. Huzurun net ve açık bir tarifi de yapılabilmiş değildir. Ama yine de şu bilgiler her zaman, herkes için geçerlidir: Huzur; ◊ “Susma”nın bazen en büyük “ceza” olabileceğini bilmektir. ◊ “Evet” ile “hayır”ın hakkını eşitleyebilmektir. ◊ “Öfke”nin ve “azar”ın ruhu incittiğini bilmek, “marifetin iltifata tabi olduğunu” fark etmektir. ◊ “Abartı”yı törpülemek, “karmaşığı” basitleştirmek, “manevi sadeliği” yeniden keşfetmektir. ◊ İşin içinden çıkılamadığı her durumda sorunlar ve sonuçları Allah’a havale edebilmektir. ◊ Kendi olabilmek, kendi kalabilmek, haddini bilmektir. ◊ Dinlemeyi de bilmek, hoş görüp affetmek, durmayı bilmektir. Zor sorular Hangisi daha önemli? ◊ Kanseri önlemek mi, erken teşhis etmek mi? ◊ Kanser farkındalığı mı, toksin farkındalığı mı? ◊ Kemoterapiye, radyoterapiye, cerrahiye abanmak mı? Yoksa; ◊ Bedenin doğal “antikanser gücüne” güç katmak mı? ◊ Kanserle savaşta sadece ilaca, ışına, ameliyata mı yoksa bağışıklık gücüne de sığınmak mı? ◊ Kansere karşı savaşı sadece ben, siz ya da biz mi vermeliyiz, yoksa herkes mi? ◊ Kimyasal zehirlenmeye yalnızca ben, siz, biz mi “dur” demeliyiz, yoksa devlet mi? Ayağınızı gazdan çekmeyin Sizce hangisi daha zor? Sağlıklı kalmak mı, hasta olmak mı? Bana sorarsanız zor olanı hastalanmak! Kolayı sağlıklı kalmak. Bunun da yolu (özellikle 50’den sonrasında) her gün ama her gün bıkıp usanmadan egzersiz yapmak! Ayağınızı gaz pedalından asla çekmemek! Ve her gün yürümek... Kolesterolsüz asla olmaz Kolesterol hayati hormonlarımızın çoğunun üretiminde kullanılan ana madde. D vitamininin üretimi için de kolesterol şart. Hücre duvarının bütünlüğü, hücresel fonksiyonların devamlılığı ve daha pek çok yaşamsal süreç kolesterol olmadan mümkün olamıyor. Kolesterol seviyesini aşırı düşürdüğünüzde depresyona ve kansere yakalanma ihtimaliniz artar. Düşük kolesterol düşük testosteron üretimi ile de birliktedir. Yani yeterli cinsel güç ve üreme fonksiyonumuzun sürekliliği için de testosterona ihtiyacımız var. Kısacası kolesterolü öyle “yok edilmesi gereken bir düşman” gibi görmek kesinlikle yanlıştır. Ama çok yüksek kolesterol düzeylerinin, özellikle trigliserid, kan şekeri ve tansiyon yükseklikleri ile birlikte olduğunda mühim bir risk haline geldiği de kesindir. Kısacası kolesterolün varlığı değil çokluğu ya da azlığı problemdir.
Önce şu net ve kesin bilgiyi bir kenara not edin: Yeni bin yılın en mühim sağlık problemi damar sertliğidir. Ölümlerin neredeyse üçte ikisi de damarlarla ilgili problemlerin neticesidir. Ellili yaşlar sonrasında karşılaştığımız sağlık problemlerinin çoğunun arkasında da yine aynı problem var. Sertleşen damarlarda gelişen aterosklerotik plaklar ve o plaklardan kopan pıhtılar bazen kalp damarlarını tıkayıp kalp krizleri, aritmiler, kalp yetmezlikleri ve ani ölümlere; bazen beyin damarlarını etkileyip felçler ve bellek sorunlarına; bazen de böbrek damarlarını bozup hipertansiyona, ayak damarlarını tıkayıp dolaşım bozukluğu veya kangrenlere yol açabiliyor. Kısacası ateroskleroz da (damar sertliği), yol açtığı plaklar ve bunlardan kopan pıhtılar da ciddi sağlık tehditleri. Bu tatsız ama önemli girişten sonra gelin şimdi de ‘plak oluşumunun nasıl engelleneceği‘ veya mevcut ‘plakları stabilize ederek ani pıhtı kopmalarının nasıl önlenebileceğini‘ anlamaya çalışalım. ÖNEMLİ SORU STABİLİZASYON NASIL YAPILIYOR? Damarlarda ateroskleroza bağlı her plak risklidir ama ‘yumuşak’ ya da ‘kararsız’ plak olarak bilinenleri çok daha tehlikelidir. Bu nedenle özellikle yumuşak/kararsız plak tespit edilenlerde yapılacak ilk iş tam anlamıyla bir ‘sıkıyönetim’ değilse bile ‘olağanüstü hâl’ durumu ilan etmektir. Beslenmeyi iyileştirmek, fazla kiloları vermek, egzersiz yapma alışkanlığı edinmek, ruhsal yaşamı düzenlemek; kandaki şeker, tansiyon, kolesterol, ürik asit, trigliserid yüksekliği gibi sorunlara müdahale etmek ve tabii ki eğer içiliyorsa sigarayı hemen o anda terk etmek ilk tedbirlerdir. Diğer taraftan bu plakları stabilize etmek, yani yırtılmalarını, kopmalarını önleyerek kopan yumuşak pıhtı parçalarının bir yerleri tıkamasını engellemek daha detaylı düşünmeyi, deneyim ve hasta-hekim iş birliğini gerektiriyor. Plak stabilizasyonu adı da verilen bu süreçlerde tabii ki kolesterol düşürücü statinlerden, kanı incelten asetil salisilik asit ve klopidogrelden, fibratlar ve kalbi sakinleştiren beta blokerlerden de faydalanmak gerekebiliyor.   ÖNEMLİ TRİGLİSERİDİM YÜKSEK DİYORSANIZ Özellikle kararsız yani kopma veya parçalanma riski yüksek bir yumuşak plak tespit edilen birinde eğer aynı zamanda trigliserid ve kolesterol yüksekliği de varsa sadece beslenme ve aktivite gibi önlemlerle yetinmemek, kolesterol dengesini sağlayacak statin grubu ilaçlardan da istifade etmek gerekebiliyor. Şimdi hemen aklınıza, “Bu ilaçların yan etkileri ne olacak hocam?” sorusunun geleceğini biliyorum. Haklısınız ama burada da bir ‘maliyet analizi’ yapmak, ilaçların sağlayacağı yararlarla oluşturabileceği yan etkileri kıyaslamak zorundasınız. Bu ilaçların ciddi bazı yan etkilerinin olduğu doğrudur. Ama bu yan etkilerin çoğunun ilacın bırakılması ile birlikte ortadan kalktığı da bilinmektedir. Özeti şudur: Benim tavsiyem eğer yumuşak ve kararsız plaklarınız var ve aynı zamanda kan yağlarınız da yüksekse, siz de statinlerin herhangi birini kullanmak zorunda kalabilirsiniz. Böyle bir durumda doktorunuza itiraz etmemenizdir. ORGANİZE SUÇ ÖRGÜTÜ Damarları erken yaşlandıran, sertleştirip kalınlaştıran, plaklar/pıhtılarla daraltıp tıkayan sebeplerin sayısı oldukça fazla. Ama önce şunu bilelim: Diğer kronik hastalıklarda olduğu gibi burada da ‘organize bir şebeke’ ile karşı karşıyayız. Bu şebekenin üyeleri arasında kan şekeri yüksekliği, tansiyon fazlalığı, trigliserid ve LDL kolesterol aşırılığı, iyi kolesterol HDL’nin azlığı, insülin direnci ve bununla ilişkili kilo fazlalığı, çok daha önemlisi sigara alışkanlığı var. Bu nedenle öncelikle bu sorunlardan bir veya daha fazlası bulunanların ellili yaşlardan sonra ciddi bir ‘damar sertliği ve plak riski araştırmasından’ geçmesinde fayda var. Ayrıca o plakların kopmaya hazır, yumuşak, yani kararsız ve hassas plaklar olup olmadığının da saptanması lazım. Bunu anlamanın yoluysa Hs-CRP testi incelemesinden ve doppler USG ya da CT ile (tomografi) kalp ve beyin damarlarının dikkatle incelenmesinden geçiyor. BİLGİ NOTU BU SAHTEKÂRLIĞA İNANMAYIN Sosyal medyanın gücü tartışılmaz ama faydası kadar zararı, tehlikesi, tehdidi olduğu da kesin. Kontrolsüz, güvenliksiz tehlikeli bir otoyol haline de gelebiliyor. Ve bu otoyola isteyen istediği bilgiyi yollayabiliyor. Bir grup sahtekâr yine benim resmimi ve ismimi kullanarak ‘Parazitoloji Uzmanı Prof. Dr. Sami Günay’ isimli sahtekârın rumuzuyla halkımızın %95’inde parazit olduğunu iddia ederek dandik, sahte, çakma bir ürünü pazarlamaya çalışıyor. Lütfen dikkat edin ve benim adımı ve/veya resmimi kullanarak pazarlanmaya çalışılan bu gibi ürünlere sakın itibar etmeyin. OKUR SORUSU NEDENİ NE? YAŞLILIK YORGUNLUĞU Yaşlanan herkes yorulur ama bunu çok az hisseden veya bu nedenle yerinden bile kıpırdayamayacak hale gelebilen yaşlılar vardır. Yaşlılık yorgunluğunda belirleyici faktörlerden birinin de ‘mitokondriler’imiz olduğunu unutmayalım. Bilelim ki biz yaşlandıkça hücrelerimizle birlikte mitokondrilerimiz de yaşlanıyor. Neticede yaşlı ve sayıca az mitokondriler nedeniyle o hücre yeteri kadar enerji üretemeyip güçsüz, halsiz, takatsiz kalıyor. İşte bu nedenle yaşlılık yorgunluğu ile mücadelede mitokondri meselesi de mutlaka devreye giriyor. Zıpkın gibi genç ve dinç bir yaşlı olmak isteyenlerin mitokondrilerine gözlerinin içi gibi bakmaları gerekiyor. “Peki bu iş nasıl olacak hocam?” diyorsanız yanıtım şu: Mitokondrilerinizin dost ve düşmanlarını tanıyacaksınız. Onları düşmanlarından uzak, dostları ile bir arada tutacaksınız. O düşman ve dostları alttaki kutularda özetledim. Lütfen kesip saklayın ve fırsat buldukça şöyle bir göz atın. KESİP SAKLAYIN Düzenli egzersiz alışkanlığı mitokondrilerin en sadık dostu. Egzersiz sıklığı ve yoğunluğu arttıkça genç ve güçlü mitokondrilerin sayısı daha da artıyor. Glutatyon ise en güçlü mitokondri kalkanı. Mitokondrileri oksitlenip paslanmaktan koruyan, antioksidan sistemin patronu bu mucize doğal molekülümüz. Glutatyona bu süreçlerde katalaz ve peroksidaz gibi enzimatik yapılanmalar da yardımcı oluyor. C vitamini, alfa lipoik asit, selenyum, magnezyum, folik asit zengini besinleri daha çok kazanmak, N-Asetil Sistein, koenzim Q10 ve benzeri desteklerden faydalanmak da glutatyonu şarj ettirerek mitokondrilere yardımcı oluyor. DÜŞMANLARI HANGİLERİ Alkol çok önemli bir mitokondri düşmanı. Sadece sizi değil, mitokondrilerinizi de sarhoş ediyor. Cıva, kurşun ve diğer ağır metaller de mitokondrilerin canına okuyabiliyor. Yiyecek içeceklerle bedenimize giren toksik kimyasalların da birer mitokondri zehri olabilecekleri biliniyor. Aşırı şeker ve beyaz un yüklü besinlerin, özellikle de nişasta bazlı fruktozun tartışmasız birer mitokondri zehri oldukları da kesin. Bazı ilaçlar da (parasetamol, kinolon grubu antibiyotikler, statinler) mitokondrilere zarar verebiliyor.
Elektronik sigaraların zararsız olduğu palavralarına sakın inanmayın! Araştırmalara göre; elektronik sigaralar lupus hastalığı, sedef hastalığı ve farklı iltihaplı damar hastalıklarını tetikleyebiliyor. North Carolina Üniversitesi (ABD) bilim insanlarının yaptığı ciddi bir çalışma, elektronik sigaraların en az sigara bağımlılığı kadar mühim bir sağlık tehdidi olduğunu gösterdi. Elektronik sigaraların sadece akciğer kanseri değil, astım da dahil olmak üzere pek çok sağlık sorununu tetikleyebileceğini gösteren bu ciddi çalışma ekibinin başında bir Türk bilim insanı da var: Doçent Dr. Mehmet Kesimer. Dr. Kesimer ve arkadaşlarının çalışması, elektronik sigaraların lupus hastalığı, sedef hastalığı ve farklı iltihaplı damar hastalıklarını (vaskolitis) tetikleyebileceğini gösterdi. Aman dikkat! Yağmurdan kaçayım derken doluya yakalanmayın, elektronik sigaraların zararsız olduğu palavralarına sakın inanmayın. N-Asetil Sistein gribe de etkili N-Asetil Sistein, kronik tıkayıcı hava yolu hastalıklarında (KOAH) mukus üretimini azaltıp mukusun kıvamını yumuşattığı için yıllardır güvenle kullanılan bir doğal ilaç. Bu bileşiğin glutatyon üretimini desteklediği, bu yolla antioksidan kapasiteyi güçlendirdiği de biliniyor. Aynı maddenin etkili bir bağışıklık takviyesi olduğunu gösteren bulgulara ise her yıl yenileri ekleniyor. Bu verilerden birini de Avusturya’da Liege Üniversitesi araştırmacıları yayınladılar. Antioksidan ve immunomodülatör bir bileşen olan N-Asetil Sistein’in gripten korunma ve daha hızlı iyileşme için kullanılabilecek doğal bir destek olduğunu gösteren kanıtlar ortaya çıktı. Koenzim takviyesi baş ağrısını da azaltabiliyor Thomas Jefferson Üniversitesi Baş Ağrısı Merkezi’nde yapılan bir çalışma, düzenli koenzim Q10 takviyesinin kronik baş ağrıları ile mücadelede işe yarayabileceğini gösterdi. Günde 150 mg koenzim Q10 desteği verilen kronik baş ağrılı hasta grubunda ağrıların sıklığı ve şiddetinin anlamlı oranda azaldığı belirlendi. Koenzim desteklerinin tek dezavantajları çok pahalı olmaları! Doğal yoldan kazanım için ıspanak, susam yağı ve ceviz ile hayvansal ürünler ve yumurta öneriliyor. İyot zengini besinler neler? ◊ Balık ◊ Yaban mersini ◊ Yoğurt ◊ Patates ◊ Süt ◊ Fasulye ◊ Yumurta ◊ Kuru siyah erik Egzersiz yapanların... ◊ Bunama ihtimali azalıyor ◊ Yaşlanma hızları düşüyor ◊ Mutluluk duyguları güçleniyor ◊ Ciltleri güzelleşiyor ◊ Kas ve kemikler erimiyor ◊ Bağışıklık güçleri tavan yapıyor ◊ Cinsel hayatları süreklilik kazanıyor ◊ Uyku sorunları azalıyor ◊ Kilo alma ihtimalleri minimuma iniyor Yeni bir sorun: İyot eksikliği Yeterli iyot kazanımı sağlığı sürdürmenin vazgeçilmez şartlarından biri. Çocuklarda zekâ gelişimi, yetişkinlerde tiroid fonksiyonlarının sürdürülmesi ve üreme sağlığı için iyot vazgeçilemez bir doğal güç. İyot eksikliği “guatr” olarak bilinen tiroid bezi büyümeleri ve “nodül” oluşumlarının en yaygın sebebi. Çocuklardaki “önlenebilir” ve/veya “tedavi edilebilir” zekâ geriliklerinin en mühim sebebi de yine aynı: İyot eksikliği. Tuzların iyotlanması mühim bir çözüm yolu olsa da yeterli değil. Zira hava, ısı veya nem ile temasta tuzdaki iyot anında buharlaşıp uçup gidiyor! Bu nedenle iyotlu tuz ile iyot eksikliğini yok etmek garantili bir çözüm olmayabiliyor. İyot eksikliğini belirlemenin yolu ise idrarda iyot seviyesini belirlemekten geçiyor. Neden C vitamini? C vitamini sadece “bağışıklık güçlendirici” bir doğal destek değil. Daha pek çok marifeti var. İşte bazı örnekler... ◊ Kolajen üretimini destekliyor. Bu nedenle “cilt dostu vitaminler” listesinde ilk üç arasında (diğerleri hiyalüronik asit ve kolajen tip1 ve tip3) yer alıyor. ◊ Glutatyonu şarj ediyor. Bunun bir diğer anlamı da çok güçlü bir antioksidan, antikanser güç olması. ◊ Cildi güneşin zararlı etkilerinden koruyor. ◊ Kemik sağlığından saç ve tırnak sağlığına kadar pek çok dokunun bütünlüğü için C vitaminine ihtiyaç var. ◊ Damar sağlığını desteklediği de biliniyor. Nar suyu bakın neler yapıyor? ◊ Kansere karşı güçlü bir savunma kalkanı ◊ Alzheimer’a ve demansa karşı etkin bir bellek desteği ◊ Kalp ve damar sağlığında koruyucu bir melek ◊ Bağışıklık gücüne destek ◊ Cinsel güce takviye ◊ Eklem ağrılarına karşı baskılayıcı ◊ İltihap çözücü ve önleyici ◊ Sportif performansı destekleyici ◊ Etkili bir cilt takviyesi Üstelik bütün bu mucizeler için, sadece 25-50 ml taze sıkılmış nar suyu yetiyor. Deneyin derim.
Bazı şarlatanlar her hastalığı otla çöple tedavi edebilecekleri iddiasından vazgeçmiyor. Ot-çöp tüccarlarının en iddialı oldukları alanlardan biri de şeker hastalığı. Oysa bugüne kadar şeker hastalığının tedavisinde işe yarayabileceği net ve açık olarak gösterilmiş herhangi bir bitkisel ürün, ilaç olmadı... Bazı bitkilerin içinde sağlığa faydalı olabilecek özel bileşenlerin bulunduğunu biliyoruz. Zerdeçaldaki kurkumoidler, domatesteki likopen, çaydaki kateşinler bu bileşenlerin iyi bilinen örnekleridir. Ayrıca bu bileşenlerden bazılarının ilaç haline getirilerek yani güvenlik sınırları net ve açık olarak tanımlanarak hastalıkların tedavisinde kullanılabilecekleri de doğrudur. Bununla birlikte her hastalıkta kullanılabilecek bir bitkisel doğal destek bulabilmek ne yazık ki her zaman mümkün olmuyor. Bu durumda onlardan “tedavi aracı bir ilaç” gibi değil de “tedaviye destek bitkisel bir takviye” şeklinde faydalanmak gerekiyor. Ama ne var ki bu bilgiden hareket eden bazı şarlatanlar her hastalığı otla çöple tedavi edebilecekleri iddiasından da vazgeçmiyor. Ot-çöp tüccarlarının en iddialı oldukları alanlardan biri de şeker hastalığı. Oysa bugüne kadar şeker hastalığının tedavisinde işe yarayabileceği net ve açık olarak gösterilmiş herhangi bir bitkisel ürün, ilaç olmadı. Hiçbir bitkisel ürünün şeker tedavisinde kullanılabileceği bilimsel olarak teyit edilmedi. Netice şudur: Şeker hastalığının yetişkinlerde görülen ve kilo fazlalığı/şişmanlık ile birlikte olan tipinin (tip2 diyabet) ilaçsız tedavisi de mümkün olabiliyor. Fazla kilolarınızı verip düzenli egzersiz yaptığınızda kan şekeriniz ilaçsız da kontrol altına alınabiliyor. Ama böyle bir başarı için çakma bitkisel ürünlere zaten ihtiyaç da duyulmuyor. Glutatyon depolarınızı doldurun Genç ve güçlü kalmak, zinde ve formda biri olmak istiyorsanız antioksidan gücünüzü artırın. Bunun için de antioksidan orkestranızın şefi sayılan glutatyon ile tanışın. Onun marifetleri hakkında bilgi edinin ve bu mükemmel doğal silahınıza sahip çıkın. Glutatyon depolarınızı da olabildiğince zengin, dolu, güçlü tutun. Nasıl mı? ◊ Egzersiz yapın: Mitokondrilerinizin sayı ve gücünü artırın. ◊ İyi beslenin: Bol soğan, sarımsak, karnabahar, lahana, roka, turp, karalahana, şalgam, pancar, avokado, kuşkonmaz, ıspanak, mercimek, greyfurt ve portakal yiyin. ◊ Baharata yüklenin: Zerdeçal, tarçın, kakule, karabiber. ◊ Bilinçli takviye alın: Asetil sistein, alfa lipoik asit, selenyum, C, B6, B12 vitaminleri, folik asit, silimarin özleri. ◊ Alkol ve sigaradan uzak kalın. ◊ Mitokondri zararlısı ilaçlardan uzak durun: Kinolon antibiyotikler, statinler, parasetamol içeren ağrı kesiciler. Bellek bozan ilaçlara dikkat edin Bazı ilaçların bellekte tahribat yapabileceklerini biliyoruz. Bu tahribatların çoğunun ilacın bırakılmasını takiben düzelmesi ise iyi bir haber. Siz yine de “bellek bozan ilaç” listesini bir kenara not edin ve bu ilaçları özellikle evinizdeki “belleği sorunlu” yaşlı büyüklerinizden uzak tutun. ◊ Antihistaminikler (alerji ilaçları) ◊ Antidepresanlar ◊ Uyku ilaçları ◊ Sakinleştirici haplar ◊ Antiasitler ◊ Bitkisel haplar (valeryanlar) ◊ Takviyeler (5-HTP) Yaşlanan her beyin az çok unutur ◊ Yaşlılığa bağlı bellek zayıflaması, yaşlılığa bağlı görme, işitme zayıflaması kadar doğaldır. ◊ Önemli olan bellekteki zayıflamanın oranı ve hızıdır, birlikte olduğu diğer belirti ve sorunlardır. ◊ Yaşlanmaya bağlı bellek zaafı genelde 50 yaş ve sonrasında fark edilir hale geliyor. ◊ Ama her halükarda yaşlanmayla ilişkili doğal bellek zaafları asla günlük işlerinize engel olacak seviyelere, normal fonksiyonlarınızı engelleyecek noktalara ulaşmıyor. Yaşasın Hayat’ın kısa aralıklı oruç kürü Bu kürü haftada 1, 2 veya 3 gün uygulayabilirsiniz. Uygulama sıklığını sağlık durumunuza göre belirleyin. Mümkünse de bir doktor ve beslenme uzmanından yardım isteyin. Oruç yani aralıklı açlık günlerinizde: ◊ Kadınsanız 12-14, erkekseniz 14-16 saat aç kalın. Bu süre içinde sadece su için. Şekersiz çaya, bir fincan kahveye, makul miktarda sebze suyuna da izin var. ◊ Açlık dışı 8-10 saatlik sürede ise mümkünse iki öğün beslenin ve aşırı değil makul bir miktarda kalori tüketin. ◊ Erkekseniz 1600-1800, kadınsanız 1200-1400 kaloriyi geçmeyin. ◊ Günde 1 kez 40-60 dakikalık hafif bir yürüyüşle programınızı destekleyin. ◊ Bu programı ortalama 6-8 hafta uygulayın. Argininin farkında mısınız Arginin bir aminoasit. Mühim pek çok yeteneği var. Onu son yılların gözde doğal desteklerinden biri haline getiren yeteneği ise etkili bir damar genişletici (!) olması. Nitrik oksit üretimini artırarak mavi mucize viagraya (sildenafil) benzer bir etkiyle damarları genişletiyor. Argininin en zengin besinsel kaynağı yer fıstığı. Onu badem ve kabak-ayçiçeği çekirdekleri izliyor. Çare var! ◊ Kanserlerin çoğu önlenebilir ◊ Yetişkin diyabeti engellenebilir ◊ Bellek kaybı geciktirilebilir ◊ Kilo sorunu kontrol edilebilir ◊ Kalp krizleri ve felçler önlenebilir ◊ Hepsi de “sağlık bilinci”ne sahip olmakla ilgilidir.
Beslenme, “karın doyurmak” mühim konu ama beslenirken kazandığımız yakıtların yani yiyip içtiklerimizin içerikleri de önemli bir ayrıntı. Herkesin bir “fabrika ayarı” var. Ve siz o “ayar”da yani “kullanım kılavuzunda” ne yazıyorsa o yakıtı kullanmak zorundasınız. Yanlış yakıt en iyi araçta bile arıza çıkartıyor. Eğer “aşırı kalori tüketmiyor, beslenmeme dikkat ediyor hatta az bile yiyor ama yine de kilo veremiyor, üstelik bir de kilo alıyorum!” diyorsanız dikkat edin, sizin de sorununuz “yanlış yakıt almak”la ilgili olabilir. Özeti şudur: Sadece “ne kadar yediğinize” değil, “ne yediğinize” de dikkat edin. Bedeninize uygun olmayan yakıtlardan uzak durun. Bunların kimi kilo aldırır, kimi gaz, şişkinlik yapar. Kimi gastriti, koliti, reflüyü azdırırken kimi de ödem, eklem, baş ve kas ağrılarını davet eder. Kısacası doğru yakıt almak önemli bir beslenme ayrıntısıdır. Omega-3 herkese her yaşta lazım! Doğal yolla kazanılan omega-3 yağ asitlerine hepimizin, istisnasız hepimizin çok ama çok ihtiyacı var. Anne karnındaki bebek, o bebeği doğuma hazırlayan hamile anne, yenidoğan bebek, okula giden ergen, hamileliğe hazırlanan anne adayı, yaşlılık turnikesine girmiş büyükanne ve dedeler de omega-3’süz yapamaz. Hepsinin beyin, göz, damar, sinir sistemi sağlığı için yeteri kadar omega-3 yağ asidini düzenli olarak kazanmaları lazım. İşte bazı örnekler... - Yetersiz omega-3 (özellikle DHA azlığı) hamilelik ve doğum sonrasında depresyonu kolaylaştırıyor. - Dikkat dağınıklığı olan çocuklarda, öğrenme güçlüğü yaşayan öğrencilerde omega-3 zengini besinler ciddi faydalar sağlıyor. - Hamilelikle yetersiz omega-3 kazanımı doğacak bebekte öğrenme güçlüğü sebebi olabiliyor. - Yeterli miktarda omega-3 kazanımı yetişkinlerde de depresyonla mücadeleyi kolaylaştırıyor. Depresyon mu hipotiroidi mi? Yetişkin birinde “yorgunluk, isteksizlik, ilerleyici bitkinlik, uyku eğilimi, uykudan yorgun uyanma, dikkat dağınıklığı, konsantre olamama, unutkanlık halleri, ani sinirlenmeler, içe çekilmeler ve benzeri ruhsal dalgalanma değişimleri” anında iki farklı hastalığı aynı anda akla getirmeli ve teşhis konulurken her şeyden önce “depresyon mu, hipotiroidi mi?” sorusuna yanıt verilmeli. Ayrıca depresyon düşünülen birinde hipotiroidi, hipertiroidi düşünülen birinde depresyonun olup olmadığı da kesinlikle ekarte edilmeli. Bu özenin özellikle 40 yaş sonrasında “perimenopoz” veya “menopoz” dönemindeki kadınların sorunlarına çare aranırken gösterilmesi ise çok önemli bir ayrıntıdır. Kafein sadece kahvede yok! Nedense çoğumuz “kafein” dendi mi sadece kahveyi hatırlarız. Oysa daha pek çok yolla kafein kazanırız. İşte örnekleri... ◊ Çaylar (yeşil, siyah) ◊ İlaçlar (ağrı kesiciler) ◊ Enerji içecekleri ◊ Kolalı içecekler ◊ Yorgunluk hapları Evlilik neden bekârlıktan daha iyidir? Evlilik ömrü uzatmanın ve hayata keyif, umut, huzur eklemenin en etkili yollarından biri. Bu ayrıntı özellikle erkekler için çok önemli. Uzmanlar evliliğin ömür uzatan etkisinin erkeklerde daha net ve açık olduğunda hemfikir. Yalnız yaşayan erkekler ile eşini kaybeden erkeklerde zihinsel hastalıklara özellikle de bunama sorununa beklenenden sık rastlanıyor. Boşanmış erkeklerde bu risk daha da artıyor. Hesaplamalara göre evlilik bir erkeğin ömrünü ortalama 10 yıl uzatıyor. Bu süre kadınlarda daha kısa, 3-4 yıl ile sınırlı kalıyor. Eşi veya iyi bir hayat arkadaşı olan kadınlarda depresyon olasılığı azalıyor. Yalnız yaşayan kadınların da erkeklerin de bağışıklık sistemi daha zayıf bulunmuş. Son bilgi şu: Hiç evlenmemiş kişilerin evlenmişlere oranla erken ölme ihtimalleri daha fazla. Tiroid tembelse beden de tembeldir Hipotiroidi yani tiroid tembelleşmesinin 10 temel işareti var. ◊ Yorgunluk ◊ Kilo almak ◊ Üşümek ◊ Kabızlık ◊ Deri kuruması ◊ Depresyon ◊ Saç dökülmesi ◊ Tırnak kırılması ◊ Uyku eğilimi ◊ Unutkanlık Tiroidin her nodülü tehlikeli değil Tiroid bezinde gelişen “yumru”lara “nodül” deniyor. Nodüllerin sayı ve büyüklükleri çok farklı olabiliyor. Kadınlarda erkeklerden daha sık ve çok nodül tespit ediliyor. Her nodül tehlikeli değil. Her nodül kanserleşmiyor. Her nodül hiper veya hipotiroidi nedeni olmuyor. Erkeklerdeki nodüllerin, tek nodüllerin, hipoaktif nodüllerin, boyutu bir santimi aşan nodüllerin, aşırı damarlaşma ve kalsiyum birikimi gösteren nodüllerin kanserleşme ihtimallerinin daha fazla olduğu biliniyor.
Soru güzel ama yanıt pek iç açıcı değil. Tavsiyem şu: Ekmek mi, şeker mi sorusuna yanıt aramak yerine bu ikiliyi mümkün olduğu kadar az yiyip içmenin bir yolunu bulmaya çalışın. Önce şunu itiraf edelim: Sadece biz değil, hangi coğrafyada yaşarsa yaşasın, yaşı, işi, mesleği, ekonomik gücü ne olursa olsun beyaz un ve şekerden hoşlanmayanların sayısı son derece sınırlı. Fırın, pastane ürünü beyaz un bombalarını da, vıcık vıcık şeker kaynayan tatlıları da hepimiz seviyoruz. Ne var ki son yıllarda ardı ardına yayınlanan bilimsel çalışmalar her iki besinin de sağlığımız için son derece ciddi tehditler olduğunu gösteren kanıtlarla dolu. Kısacası şekerden de, beyaz undan da uzak durmamızda fayda var. Dahası bu işe çocukluk çağlarında başlamak ve ölene kadar sürdürmek zorundayız. Peki süreci bugünden başlatırsak, ikisinden birden değil de önce birinden vazgeçmeye karar verirsek önceliği hangisine verelim? Hangisi daha zararlı? Ekmek mi, şeker mi? Soru güzel ama yanıt pek iç açıcı değil. Toz şekerin de, beyaz ekmeğin de kan şekerini yükseltme ve insülin patlamalarına yol açma potansiyelleri, yani bilimsel adıyla glisemik indeksleri aşağı yukarı aynı. Tavsiyem şu: Ekmek mi, şeker mi sorusuna yanıt aramak yerine bu ikiliyi mümkün olduğu kadar az yiyip içmenin bir yolunu bulmaya çalışın. Bunlardan gelen zararları azaltmak istiyorsanız da “her gün düzenli yürüyüş yapma” yani “egzersiz alışkanlığı” kuralını devreden asla çıkarmayın. Önemli bir test: Hemoglobin A1C (HbA1c) Kan şekerimizin belli hudutlar içinde tutulması zaruri. Kan şeker düzeyinin belli rakamların üzerine çıkması ise son derece tehlikeli. Risk rakam yükseldikçe artıyor. Kan şekerinin son üç aylık ortalamasını takipte kullanılan HbA1c testinin önemi de bu noktada başlıyor. Test diyabetli birinin son üç aydaki şeker dengesinin durumu hakkında bize fikir veriyor. Ama testin faydası sadece bununla sınırlı değil. HbA1c testini yalnızca diyabet takibinde kullanmak yerine sağlığın takip ve planlanmasında kullanmakta da fayda var. Nedeni şu: Sağlıklı birinde bile kan şekerinin ufak tefek oynamaları önemli bir tehdit. HbA1c’deki yüzde 1’lik bir artış bile kalp krizi, inme riskinde artışa yol açabiliyor.  Fast food besinler neden tehlikeli? Fast food gıdaların en az sigara kadar, alkol kadar tehlikeli olabileceklerini gösteren kanıtların sayısı artıyor. Bunun nedeni olarak da fast food besinlerin kanda yağ ve şeker oranını artırması, bu artışın da kronik iltihaplanmaya yol açması gösteriliyor. Bu grup besinlerin çinko, selenyum, omega-3 ve antioksidan bakımından da son derece fakir oldukları bilinen bir gerçek. Ve bu fakirlik fast food gıdaların toksik zararlarını daha da çoğaltıyor. Kahvaltı etmeyenler daha mı kolay şişmanlıyor? Sözü uzatmadan cevabı hemen verelim: Evet, düzenli kahvaltı alışkanlığınız yoksa kilo sorunuyla daha sık karşılaşacağınız kesindir. Düzenli kahvaltı yapanların gün içinde beslenme alışkanlıkları da daha düzenli oluyor. Bunlar yüksek kalorili besinlere, şekere, una daha az ihtiyaç duyuyor. Düzenli kahvaltı yapanların gün içinde gereksiz atıştırma yapmaktan da uzak kaldıkları saptanmış. Güçlü bir kahvaltının bedenin günlük kalori planlanmasına yardımcı olduğu da anlaşılmış. Daha güçlü dizler için - Sırtınızı duvara yaslayıp ayakta durun. - Dizleriniz hafif kırık dursun ve ayaklarınızın ucu karşıya baksın. - Dizleriniz 90 derecelik bir açıda olana dek yavaş yavaş aşağıya doğru kayın. - Bu pozisyonda 25-30 saniye durun. - Tekrar ayağa kalkıp hareketi tekrarlayın. - İlerledikçe 30 saniyelik süreyi 1 dakikaya kadar uzatın. Ruhsal obeziteyi önlemek için - Stres yönetiminde ustalaşın. - Depresyondan korunun. - Uykunuza dikkat edin. - Etrafınızı derli toplu tutun. - Gereksiz bilgileri belleğinize kaydetmeyin. - Organize olun, dağınıklıktan kurtulun. - Önemli bilgilerin kaydını tutun, not alın! - Önemsiz işleri hemen yapın ve unutun. - Planlı biri olun, günü, işi planlayın. Doğru mekik nasıl çekilir? - Yere uzanın. - Başınız, omuzlarınız ve kalçanızın düz bir zeminde olduğundan emin olun. - Bir dizinizi kırın. - Ellerinizi belinizin altında avuçlarınız yeri gösterecek şekilde birleştirin. - Başınız ve omuzlarınızı sadece birkaç santim kadar yukarıya kaldırıp bir süre tutun ve sonra bırakın. - Aynı eylemi 8-10 defa tekrarlayın. - Aynı hareketi diğer dizinizi kırarak bu kez 8-10 defa tekrarlayın. - İlerleyip güçlendikçe tekrar sayısını artırın.
İyi yaşlanma ile ilgili tavsiyelerimizin ilk üçü hiç değişmez: Durmayın, düşmeyin, üşütmeyin! Bize göre özellikle altmışından sonra her gün düzenli yürüyen, düşmeme ve üşütmeme konusunda dikkatli davranan ve bizim diğer iyi hayat tavsiyelerimizi uygulamaya çalışan herkes iyi yaşlanmayı rahatlıkla hak eder. “Peki bu tavsiyelerden ‘düşmeme’ konusu neden bu kadar önemli hocam?” diyorsanız buyurun... ÖNEMLİ DÜŞME İLE İLGİLİ RAKAMLAR Önce şunu bilelim: Eğer genç değil de yaşlı biriyseniz düşünce sadece gururunuz incinmez, muhtemelen bedeninizde de ciddi incinmeler oluşur. Bu incinmeler bazen kırıklarla bile neticelenebilir. Araştırmalara göre şu anda 65 yaşında olan her üç kişiden en az biri önümüzdeki bir yıl içinde muhtemelen bir ‘düşme travması‘ yaşayacak. 80 yaş ve üzerindekilerin ise muhtemelen yarısı ‘düşme sorunu‘ ile karşılaşacak. Şu veya bu nedenle düşenlerin ise en az %10’unun kalça, ayak veya el bileği gibi iri kemiklerinde kırıklar oluşacak. Konunun ehemmiyeti de zaten bu bilgilerden kaynaklanıyor. BİR UYARI ALLAH KİMSEYİ ELDEN AYAKTAN KESMESİN Anadolu’da yaşlananlar için kullanılan pek hoş bir deyim var: Allah kimseyi elden ayaktan kesmesin, yatağa düşürmesin! Düşmenin önemi tam da bu ‘yatağa bağımlı kalma‘ noktasında başlıyor. Düşüp kalçasını, dizini, el veya ayak bileğini kıranların önemli bir bölümü uzun süre hastanede yatmak zorunda kalıyor. Elden ayaktan kesilip yatağa bağımlı hale geliyor, başkalarının yardımına ihtiyaç duyuyor. Bunların önemli bir bölümü de yaklaşık 1-2 yıl iyileşemiyor. İçlerinden bazıları da şu veya bu nedenle (mesela emboliler, enfeksiyonlar) hayata veda ediyor. Şimdi aklınıza hemen şu sorunun geleceğine de eminim, “Peki düşmemek için ne yapmalıyız?” Düşmeleri önlemenin yolu öncelikle dengenizi korumaktan geçiyor. Dolayısıyla aklımıza ilk gelen sorunun da, ‘Dengede miyim, dengem sağlam mı?’ olması gerekiyor. Peki dengemizi nasıl test edeceğiz? Buyurun denge testlerine... BİR TAVSİYE DENGENİZİ TEST EDİN Harvardlı, Doktor Harvey B. Simon dengeyi test etmek için bize beş yol öneriyor, ardından da ekliyor: “Bu testleri yaparken dikkatli olun, kulağa hoş gelseler de zor testlerdir, uygularken de dikkat edin! Eğer sonuçlar size sallantıda bir zeminde olduğunuz hissini veriyorsa hiç beklemeyip bir doktora gidin. Doktorunuzdan yürüyüşünüzü, dengenizi, ayaklarınızdaki his duygusunu ve hızla ayağa kalktığınızda kan basıncınızı kontrol etmesini isteyin!” Dr. Simon’un önerdiği testlere gelince... KESİP SAKLAYIN - Ellerinizi kullanmadan oturduğunuz sandalyeden aniden/süratle ayağa kalkın. - Sandalyeden ayaklarınız bitişik ve gözleriniz kapalıyken kalkarak testi tekrarlayın. - Aynı anda hem yürüyün, hem konuşun. - Sanki bir ipin üzerinde yürüyormuş gibi ayaklarınızı düz bir hatta birbirinin ucuna atarak, ekleyerek yürüyün. - Tek ayak üzerinde dururken dişlerinizi fırçalayın. (Bilgiler Dr. Harvey B. Simon,Yorulmadan Egzersiz,Optimis Yayınları, İstanbul’dan alınmıştır) EGZERSİZİ SABAH MI AKŞAM MI YAPALIM? Benim bu soruya verdiğim yanıt genelde hep aynıdır: “Yapın da ne zaman yaparsanız yapın. Yeter ki yerinizden kalkıp egzersiz çalışmalarına başlayın ve bu işi alışkanlık haline getirip sürekli kılın.” İşin uzmanları “Ardıç kuşuysanız sabah, gece kuşuysanız akşam egzersizleri yapın” diyor. Benim fikrime gelince... Eğer egzersizden beklentiniz fazla yağlarınızı yakmak (yani göbeğinizi küçültüp belinizi inceltmek) ise bu durumda ‘sabah aç karna yaptığınız egzersizler’ bir tık öne geçiyor. Çünkü hormonal yapılanmamız ve biyoritmimiz/kronobiyolojimiz bizi sabah yaptığımız egzersizlerde daha çok yağ yakacak şekilde yapılandırmış. Sabah aç karna uyandığımızda karaciğerimizdeki yakıt depomuz (glikojen) en düşük seviyede, kanımızdaki şeker ve insülin rakamları en dip noktalardadır. Bu üçlü daha da önemlisi düşük insülin ve şeker seviyeleri ise fazla yağların egzersizle yakılabilmesi için en uygun ortamdır. OSTEOPOROZA SADECE KALSİYUM YETMEZ Osteoporoz mühim mesele. Erkekte de kadında da görülebilen ama öncelikle yaşlanan kadınları ilgilendiren önemli bir sağlık sorunu. Çünkü düşme problemi yaşadığınızda eğer kemikleriniz osteoporoz nedeniyle güçsüz kalmışsa kırık sorunu ile karşılaşma ihtimaliniz artıyor. Ayrıca osteoporozun omurga çökmeleri, kamburluk, sırt ve bel ağrıları gibi sorunlara yol açtığı da çok iyi biliniyor. Konu osteoporoz olunca da hepimizin aklına nedense anında ve sadece ‘kalsiyum hapları‘nı yutmak geliyor. Oysa sadece kalsiyum hapı yutmak osteoporozu önlemeye de tedaviye de asla yetmiyor. Yapılması gereken başka pek çok görev var. O görevleri altaki kutuda detaylı olarak özetledim. OSTEOPOROZUNUZ VARSA - Düzenli olarak güneşlenmeli ve/veya D vitamini takviyesi almalısınız. - Kalsiyumdan zengin beslenmeli ama bu işi sadece süt ürünleriyle çözemeyeceğinizi bilmelisiniz. Osteoporozun en yaygın olduğu ülkeler süt ürünü tüketiminin en yüksek olduğu yerlerdir! - Daha çok kalsiyum kazanmak için süt ürünleri (özellikle yoğurt) yanında bakliyat grubu besinlerden (bezelye, fasulye, mercimek), lahanagillerden (lahana, karnabahar), başta badem olmak üzere kuruyemişlerden, incir gibi meyvelerden, ıspanak gibi kalsiyum zengini yeşil kalın yapraklı sebzelerden ve kalsiyum zengini sulardan da istifade etmelisiniz. - Düzenli egzersiz yapmalı, zaman zaman da kaslarınızı direnç egzersizleriyle zorlayıp kemiklerinize güç katmalısınız. - K vitamini zengini besinler, K vitamini üretimine yardımcı probiyotik destekler, hatta K2 vitamini takviyelerinden de yararlanmalısınız. - Kalsiyum takviyesi kullanacağınızda da ‘Hangi takviyeyi kullanmalıyım (kalsiyumun sitrat ve glisinat tuzlarını tercih etmelisiniz), kullanacağım doz ne olmalı, ne süre ile kullanmalıyım?’ gibi sorulara da yanıt aramalısınız.
Yaşlanma sürecini belirleyen birçok sebep var. Bunlardan biri de hücrelerimizin serbest radikal saldırılarıyla paslanıp yaşlanması. Serbest radikal saldırılarının sonuçları sadece “erken ve kötü yaşlanma” ile sınırlı değil, onlar bazı kronik hastalıklar, hatta kanserlerin de oluşumunu hızlandırabiliyor. Peki nedir, nasıl bir şeydir bu “serbest radikal” adını verdiğimiz atipik yapılar? Bunların kimini biz kendimiz, metabolik faaliyetlerimiz ile atık madde olarak üretiyoruz. Kimini de dışarıdan yiyecek içecekler, sigara, kozmetik maddeler vs ile “toksik maddeler” olarak bedenimize davet ediyoruz. Serbest radikaller elektron açlığı içinde kıvranan, eksik elektronlarını hücrelerimizden, hücrelerin zarları, organelleri veya çekirdeklerinden karşılamaya çalışan oluşumlar. Eşleşebilecekleri elektronu buldukları her yere yapışıyor, yapıştıkları yerlerin de yapılarını bozup erken ve hızlı yaşlanmanın zeminini hazırlıyorlar. Peki bedenimiz bu amansız zararlılara karşı herhangi bir savunma sistemine sahip mi? Evet! Çok güçlü bir antioksidan savunma ordumuz var. Bu sayfada sık sık dile getirdiğim glutation, katalaz ve benzeri yapılar bunların en önemlileri. “Peki bu savunma sistemi nasıl çalışıyor?” diyorsanız aşağıdaki kutuya göz atmanızda fayda var. Antioksidan=Feda! Antioksidan savunma sistemimizi oluşturan doğal yapılarımız (glutation, katalaz) ya da bizim yiyecek içeceklerle kazandığımız diğer doğal antioksidanlar (C, E vitaminleri, selenyum, çinko, üzümdeki proantosiyanidinler, resveratrol, elmadaki, soğandaki kuvarsetin, çaydaki kateşinler...) kendi elektronlarını bu kararsız maddelere (serbest radikallere) vererek onları nötr ve dengeli hale sokarlar. Neticede “kendilerini feda edip” bizi bu kötü niyetli yapıların zararlarından korurlar. Peki o zaman problem ne? Problem şu: Bedenlerimiz yaşlandıkça daha fazla serbest radikal üretiyor. Dahası dışarıdan bedenlerimize giren serbest radikallerin miktarı da artıyor. (Sadece sigara dumanında binin üzerinde farklı serbest radikal olduğu biliniyor. Bu maddelerin vücudunuza girmesi için sigarayı içmeniz de şart değil havadaki dumanını koklamanız bile yetiyor.) Bir taraftan da ne yazık ki biz yaşlandıkça hem doğal antioksidan gücümüz zayıflıyor, hem de yiyeceklerle kazanabileceğimiz serbest radikallerin miktarı minimuma iniyor. Neticede savaşı kazanmamız zorlaşıyor. Peki ne yapmalıyız? Bu sorunun yanıtını da yine yandaki kutuda bulacaksınız. Neden koyu renkli sebzeleri tercih edelim? Biz yaşlandıkça antioksidan destek sistemimiz zayıflıyor. Bu zayıflamayı önlemenin yolu da sebze ve meyvelerden özellikle taze ve koyu renkli sebze ve meyvelerden antioksidan madde kazanımımızı artırmaktan geçiyor. Yani daha fazla kırmızı (elma, kiraz, vişne, böğürtlen, yaban mersini), daha çok mor (erik, lahana, turp), daha bol domates (likopen), havuç (karetenoid), soğan, sarımsak (kuvarsetin) yememiz lazım. Özeti şudur: 50’sinden sonra sebze ve meyve ağırlıklı beslenen kazanıyor. Sebze meyve kazanma sistemini oluştururken de dörde bir gibi bir oran oluşturmak bence en doğrusu. Yani her gün beş porsiyon sebze ve meyve ihtiyacımızın dördünü sebzelerden, birini meyvelerden karşılamamız halinde süreç daha akıllıca işliyor. Yediklerinizi paylaşın Sadece kilo sorununun değil, daha pek çok sağlık sorununun arka planında hareketsizlik kadar “ihtiyacımızdan fazla” gıda tüketimimizin de ciddi bir etkisi var. Evlerde de lokantalarda da porsiyonlar giderek büyüyor, her tabağa ihtiyacımızın yüzde 25’inden fazlası konuyor. Bu fazlalıklar da bize kilo almalar, kan şekeri yükselmeleri, tansiyon dalgalanmaları, damar sertlikleri olarak geri dönüyor. Prensip olarak tabaktakilerin yüzde 75’ini yiyelim, geri kalan yüzde 25’i masadakilerle paylaşalım. Eğer böyle yaparsak dördüncü kişinin yemeği de bedavaya gelmiş olur. Ayrıca daha az kalori alır, daha az yağ depolar, daha az toksin yüklenir, daha az serbest radikal yönetir ve daha temiz kalırız. Zinde bir beyin için 10 emir ◊ Her gün yürü, hep aktif ol. ◊ Uykundan sakın taviz verme. ◊ Stresini iyi yönet. ◊ İyi beslen, omega-3, B12 ve antioksidan zengini ol. ◊ Sağlığını iyi izle, kendine iyi bak. ◊ Öğrenmeyi asla bırakma. ◊ Alkol ve sigaradan uzak dur. ◊ Keyifli ve neşeli biri ol, sık sık eğlen ve dinlen. ◊ Bol bol huzur hapı yut. ◊ İlaçlardan uzak kal. Etkin bir ofis egzersizi Çömelme egzersizi; ◊ Büyük kas gruplarınızın çoğunu çalıştırır: Kalça, bacak ve sırt kaslarınızı aktifleştirir. ◊ En etkili güçlendirme egzersizlerinden biri kabul edilir. ◊ Dengeyi garantiye almanın ve düşmelere engel olmanın garantisidir. ◊ Size ciddi ölçüde kalori harcatır, kilo dengesine yardımcıdır. ◊ Harika bir dolaşım desteğidir. ◊ Kas ve kemik erimelerinin ilacı gibidir. Etkin bir çömelme egzersizi için... ◊ Kollarınızı göğüs hizasında bağlayın. ◊ Ayakta dururken üst bacaklarınız yere paralel gelene kadar gövdenizi alçaltın. ◊ Sonra tekrar ayakta düz duruma geçin. ◊ Aynı hareketi 20-25 defa tekrarlayın. ◊ Geliştirdikçe güçlendikçe tekrar sayısını artırın. Öğrenirken de aceleci olmayın Zamana yayılmış öğrenme sıkıştırılmış öğrenmeden daha kalıcıdır. Bellekte daha kalıcı kayıtlar yapar. Öğrenirken yoğun ve uzun süreli çalışmalar yerine aralıklı tekrarlamayı tercih edin.
Omega-3 takviyeleri pazarının çok hızlı büyümesinin asıl nedeni yiyip içtiklerimizin tamamının omega-3 fakiri olması. Bu durumda önümüzdeki ilk seçenek “doğru bir omega-3 nasıl seçilmeli?” ve “omega-3 takviyelerinden nasıl faydalanılmalı?” sorularına yanıt aramak... Omega-3 eksikliği hepimizi ilgilendiren yaygın bir sorun. Özellikle şehirlerde yaşayan, doğal değil de işlenmiş gıdalarla beslenmek zorunda kalanlarda yaygın bir omega-3 eksikliği olduğundan da hiç kimsenin en ufak bir şüphesi yok. Yok çünkü yiyip içtiklerimizin tamamı omega-3 fakiri. Ne süt ve süt ürünlerinde, ne etlerde, ne tavuklarda, ne de yumurtalarda yeteri kadar omega-3 yağ asidi bulmamız mümkün değil. Çünkü tavuklar, inekler, sığırlar ve hatta balıklar eski doğal beslenme alanlarını kaybettiler. Ot, böcek, yosun yerine hazır yemlerle besleniyor, neticede de yeteri kadar omega-3 üretemiyorlar. Onların et, süt, süt ürünleri, yumurtalarıyla beslenen bizler de işte o nedenle yeteri kadar omega-3 kazanamıyoruz. Omega-3 takviyeleri pazarının çok hızlı büyümesinin asıl nedeni de bu zaten. Öyle görünüyor ki önümüzdeki yıllarda omega-3 üreticileri daha pek çok yeni ürün üretecekler ve biz de daha sağlıklı olabilmek adına bu ürünlere para harcamaya devam edeceğiz. Bu durumda önümüzdeki ilk seçenek “doğru bir omega-3 nasıl seçilmeli?” ve “omega-3 takviyelerinden nasıl faydalanılmalı?” sorularına yanıt aramak. Kısa bir özeti aşağıdaki kutuda bulacaksınız, umarım işinize yarar. İşte o 10 tavsiye 1 - Omega-3 takviyelerinin “trigliserid” formunda olanlarına göre “fosfolipid” yapıda olanları daha güçlü ve etkili. Bu nedenle fosfolipid omega-3’ler (havyar yağı ve krill yağı omega-3’leri) trigliserid omega-3’lerden (balık yağı) daha etkili. 2 - Fosfolipid omega-3’lerin trigliserid omega-3’lere üstünlükleri sadece biyolojik yararlanım ile de sınırlı değil. Fosfolipid yapıda olanlar midede daha az kaynama, ağızda daha az balık yağı tadı, dolayısıyla daha az bulantı hissine yol açıyor. Yani bunların kullanımları daha kolay. 3 - Balık yağı kaynaklı omega-3’lerin trigliserid formunda olanlara oranla “etil ester” formunda olanlar daha etkili, daha tesirli, bunların biyolojik yararlanımları da daha fazla. 4 - Omega-3 haplarını yemekle birlikte almak daha iyi sonuç veriyor. 5 - Bu destekleri günün her saatinde almak mümkünse de sabah kahvaltıyla birlikte alınmaları tavsiye ediliyor. 6 - Kullanacağınız omega-3 desteğinin içindeki EPA ve DHA miktarları da önemli bir ayrıntı. Bunların miktarı arttıkça faydaları da artıyor. Ancak fosfolipid omegaların trigliserid omegalara oranla EPA ve DHA emilimleri çok daha fazla, daha düşük miktarlarda yeterli kabul ediliyor. 7 - Balık yağı ile omega-3 takviyeleri aynı şeyler değil. İçinde çok çok az miktarda EPA ve DHA bulunan balık yağları da satılıyor ve bunların balık yağı olma dışında ciddi faydaları yok. 8 - Omega-3 takviyeleri kilo aldırmıyor, yaz-kış yılın her ayında kullanılabiliyor. 9 - Doğal yolla kazanılan omega-3’lerin daha etkili ve faydalı olduğunun da altı çiziliyor. Omega-3 zengini balık yemek imkânlar ölçüsünde omega-3 zengini yumurta, süt ürünü, etlere yönelmek tabii ki en akılcı olanı. 10 - Doğal kaynak olarak bitkisel omega-3’lerden de vazgeçmemek lazım. Ceviz, keten tohumu ve yağı, chia, semizotu gibi bilinen bitkisel omega-3 kaynaklarını da ihmal etmemekte fayda var. Ne yersen ye! Nedense kanser tedavisi ile uğraşan uzmanların çoğu “kanser ve beslenme” konusunda inatçı bir tutumu ısrarla sürdürür, kanser tedavisi gören hastaların beslenmeyle ilgili sorunlarını “ne yerseniz yiyin fark etmez” cümlesi ile yanıtlar. Ben de bir “umutsuzluk kültürü” olarak gördüğüm bu “ne yersen ye” umursamazlığından nefret ederim. Şu bilgi çok açık ve net: Beslenmenin kanserden korunmada olduğu kadar tedaviye destek olup yaşam süresini uzatmak ve hayat kalitesini yükseltmek bakımından etkili olabileceğini gösteren sayısız delil var. “Daha sağlıklı beslenme ve haftada 6 gün 30 dakika egzersiz yapan meme kanserli kadınların, tekrarlama riskini neredeyse yarı yarıya azalttıklarını gösteren çalışma” ise bunlardan sadece biri. Özeti şudur: Kanserli birine yardım sadece kemoterapi, radyoterapi veya cerrahi yaklaşımlarla sınırlanmamalı. O insanın yaşam tarzı incelenmeli, bedensel ve ruhsal beslenmesine de yardımcı olunmalı. Kanserli birine “ne yersen ye” demek umutsuzluk duygusunun anımsatılması ile eş anlamlıdır. Hoşuma gitti - İnsanın yolu kaybettiğini anlaması nispeten kolaydır ama bunu kabul etmesi zordur. - Yolunuzu kaybettiğinizde veya doğru yerde olduğunuzdan yüzde yüz emin olmadığınızda rota üzerinde olduğunu kesin bildiğiniz noktaya kadar geri dönün. Sonra işaretleri izleyerek yolunuzu tekrar bulmaya çalışın. - Kısa ve kestirme yollar aramayın. Kısa ve kestirme yollar insanı hedeften saptırır. Dr. Taner Damcı / Bir Yol Var / Doğan Novus Yayınevi Ruhsal obezite neden önemli? Ruhsal ya da duygusal obezite en az bedensel obezite kadar mühim bir mesele. Dahası çoğu zaman bedensel obeziteye giden yolculuğun tetikçisi de ruhsal obezite olabiliyor. Ruhsal obeziteye paçasını kaptıranlar kısa bir süre sonra “yeme davranışı bozuk birileri” haline de gelebiliyor. Sonrası malum: Gelsin açlık krizleri, gitsin tatlı nöbetleri. Gelsin tıkanıncaya kadar yeme problemi, gitsin gece yeme hadiseleri. Ruhsal obezite meselesine ruh sağlığı uzmanlarımızın bir el atmasının zamanı çoktan gelmiştir. Depresyon en az obezite kadar yoruyor. Panik bozukluk en az obezite kadar mutsuz ediyor. Kısacası ruhsal yükler de en az bedensel yükler kadar ciddi birer sağlık tehdididir. Meyve düşmanı olmayın! Meyveler bilinen en güçlü antioksidan, prebiyotik madde, mineral, vitamin ve posa kaynaklarıdır. Sadece früktoz zenginliklerini bahane ederek meyve düşmanı olmayın. Kararında, uygun ve makul miktarda tüketilen meyveden kullanılan früktoz, paketlenmiş atıştırmalıklardan, hatta ketçaptan kazandığınızın yarısında, solda sıfır kalır! Ağrı kesicilerin bir zararı daha... Ağrı kesicilerin sayısız zararı var. Mideyi kanatmak, kalbi yormak, böbreği, karaciğeri zorlamak ilk akla gelenler. Yeni bir sorun daha belirlendi. Ağrı kesici kullanmak kas, eklem ve tendonların direncini azaltıyor, iyileşmelerini zora sokuyor. Bunun nedeni olarak da prostaglandin üretimine yaptıkları baskı gösteriliyor. Bilindiği gibi prostaglandin üretimi kolajen üretiminin olmazsa olmazı. Kolajen ise kas, kıkırdak ve tendonların vazgeçilmezi. Yakında “ağrı kesiciler kırıştırıyor” diye bir bilgi ile karşılaşırsanız lütfen buna da şaşırmayın. Zira kolajen cildimizin de esas yapısı, yapı taşı.
Hepimizin hoşuna giden hatta dilinden düşmeyen popüler bazı sağlık bilgileri var. Bilelim ki bunların çoğu iş ciddiye bindiğinde fazla işe yaramaz. Konu “metabolizmanın ateşlenmesi” olduğunda da durum böyledir. Örnek mi? Buyurun... Su içerseniz metabolizmanız hızlanır, eğer o suyu soğuk içerseniz, hatta buz parçaları şeklinde yutarsanız daha da hızlı çalışır! Kafein metabolizmanızın hızını artırır, bu nedenle kahve içmek kilo vermeyi kolaylaştırır! Yeşil çaydaki kateşinler de metabolizmaya hız verir, kilo vermek isteyen biri her gün sık sık yeşil çay içmelidir... Örnekleri çoğaltmak mümkün ama gelin siz beni dinleyin, kilo probleminizin çözümünü sadece bu bilgilere emanet etmeyin. Bu hoş bilgilerin hepsini alt alta koyup toplasanız, etkilerinin yüzde 1-2’yi geçmeyeceğini de bilin. Peki, çözüm ne? Çözüm; beslenmeyi iyi planlayıp doğru yakıt almayı bilmekte ve düzenli egzersiz yapmakta. Mümkünse de tempolu yürüyüşlerde. Yürürken daha hızlı gidip daha uzun mesafeleri kat etmekte. Bilin ki vücudunuzun oksijen eşliğinde yaptığı hareketler ne kadar uzun sürerse bedeniniz o kadar fazla yağ yakıyor. Yürüyüş süresince yapacağınız kısa süreli hızlanmalar ise yakılan yağ miktarını daha da çoğaltıyor. Özeti şudur: Eğer kilo vermek veya almamak istiyorsanız Y-Ü-R-Ü-Y-Ü-N! Mitokondri-kilo ilişkisi neden önemli? Kilo sorununun oluşumunda da çözümünde de esas patron metabolizmadır. Metabolizmayı patron yapan da gücü, kuvveti, hızıdır. Bu hızı belirleyen hücresel yapılar, hücrelerimizin enerji üretim merkezleri mitokondrilerdir. Mitokondriler yalnız metabolizmamızı hızlandırarak kilo ayarımıza destek vermiyor, uzun ömrün sırrını da önemli ölçüde bu minik hücre içi yapılar belirliyor. Çünkü mitokondrilerdeki DNA da en az hücre çekirdeğindeki DNA kadar önemli bir karar verici. Mitokondrilerin en fazla olduğu dokuların başında kaslarımız var. İskelet kaslarımız düzenli kullanılırsa, hatta biraz da zorlanıp sık sık çalıştırılırsa içindeki mitokondrilerin sayısı ve gücü artıyor. Neticede o kas daha fazla enerji üretmeye, daha fazla kalori tüketmeye başlıyor. Zaten böyle olduğu için de kas dokusundaki mitokondri sayısı yağ dokusundakilerin neredeyse 100-200 misli. Ve yine bu nedenle 1 gram kas dokusunun yaktığı kalori 1 gram yağ dokusunun yaktığından 20 kat daha yüksek. Gelmek istediğim nokta şu: Daha çok kalori yakmak istiyorsanız daha güçlü ve daha çok sayıda mitokondriye sahip olmalısınız. Bunun yolu da daha fazla kas dokusuna sahip olmaktan ve tabii ki o kasları hemen her gün yoğun bir şekilde kullanmaktan geçiyor. Verilen kilolar neden geri dönüyor Fotokopi diyetler en büyük sorun Hepimiz farklıyız, biriciğiz! Hepimizin farklı metabolik ayarı, sistemi var. Bu nedenle herkese uyup her bedene “tıp” diye oturan ortak bir beslenme biçimi yok. Kişiye özel olmayan fabrikasyon diyetlerin hiçbiri çalışmıyor. Kilo verme programlarında beslenme planları hazırlanırken “kişiye özel” çözümler, listeler, öneriler gerekiyor. Egzersizi ihmal etmek büyük suç Beslenme planları ve egzersiz çabaları da tek başına işe yaramıyor. İkisini birlikte devreye sokmak ve birlikteliği sürekli kılmak gerekiyor. Kilo sorunu olan birinin hafifleyip uçması için bu iki kanadı birden kullanması şart. Biri azalınca diğerini çoğaltmak size süreci dengeleme fırsatı da veriyor. Biraz fazla mı yediniz? O gün 2 bin 500 adım fazla atacaksınız. Yürüme veya başka bir aktivite yapmaya fırsat bulamadınız mı? O gün boğazınızdan kısıntı yapacaksınız. Hepsi bu. Sebebe odaklanmak şart Bazen sadece bu ikili de işe yaramıyor. Arka planda yatan bir sağlık sorunu ya da tetikleyici varsa eğer o yok edilmeyince verilen kilolar fazlasıyla geri geliyor. Mesela mı? İnsülin direnci olan birinde o direnci kırmadan, hipotiroidisi olan birinde tiroide destek çıkmadan, Cushing hastası birinde böbreküstü bezleri veya hipofizdeki sorunu çözmeden verdiğiniz kilolar kesinlikle ve fazlasıyla geri geliyor. İlaçlara dikkat! Suçlu bazen de kullandığınız ilaçlar olabiliyor. Bazı antidepresanların, birçok hormon hapının (kortizon), bir kısım tansiyon ilaçları ve doğum kontrol desteklerinin kilo sorununun çözümünü zorlaştırdığı da verilen kiloları yeniden geriye aldırdığı da iyi bilinen bir gerçek. Duygusal yeme mühim mesele Tabii ki ruhsal durumdaki gelgitler de mühim birer sabotajcı. Yeme davranışı bozukluğu olan, psikolojik sorunlar yaşayan, mesela depresyonu nedeniyle tatlı krizlerine yenik düşen birinde de altta yatan psikolojik zemini düzeltmeden kilo kontrolü sağlamak çok ama çok zor olabiliyor. Peki ne yapmalı? ÇÖZÜM 1: Eğer kurtulmayı düşündüğünüz yağlar 3-5 kilodan fazla ise daha doğrusu mevcut ağırlığınızın yüzde 5’inden çoksa gidip hemen bir diyetisyenin karşısına oturmayın. Hele hele “fotokopi bir diyet” bulup uygulamaya kalkmayın. Önce ve kesinlikle “ben niye kilo aldım?” sorusuna yanıt arayın. ÇÖZÜM 2: Kilo probleminin kozmetik, metabolik ve mekanik hatta psikolojik sonuçları var. Bu sonuçları tek tek dikkate alın. ÇÖZÜM 3: Arka plandaki sorun belli de olsa çözüm için bir takım çalışmasının şart olduğunu asla unutmayın. Doktor, diyetisyen, aktivite uzmanından oluşan bu takımın lideri de siz olun.
LÜTFEN kafamızı kuma gömmeyi bırakıp şu gerçeği hepimiz kabul edelim: Bir ‘kanser salgını’ sorunumuz var! Hem de ciddi ölçüde. Üstelik sorun sadece bizim sorunumuz da değil. Küresel bir sorun. Birinci ve öncelikli nedeninin de “yiyip içtiklerimiz” olduğundan hiçbirimizin şüphesi yok. Evet kanserde genetiğin de rolü var. Evet başta sigara olmak üzere alkol ve diğer kötü alışkanlıklar da birer kanser tetikçisi. Ama problemin neredeyse yarıya yakınının yiyip içtiğimiz kötü, hileli, bozuk, hormonlu besinlerden kaynaklandığını da çok iyi biliyoruz. Ayrıca şeker ve beyaz un tüketiminin tavan yapması, nişasta bazlı fruktoz gibi bir zehrin neredeyse çorbalarımıza bile girmesi, gıdalarımızın genetiği ile oynanması, içlerine hormon, antibiyotik, zirai kimyasalların karıştırılması da çok ama çok mühim nedenler. Sefer Levent’in Hürriyet Ekonomi’de yazdığı gibi sofralarımız hızla kirleniyor. O güzelim geleneksel ve sağlıklı sofralar çaktırmadan ‘kurtlar sofrası’ haline getiriliyor. Kemik tozundan peynir yapanlar, sütsüz dondurmaları çocuklara satanlar, sebzenin, meyvenin, etin, tavuğun, yoğurdun doğal yapısını bozanlar, dönere iç organ, hayvan tırnağı katanlar ortalıkta cirit atıyor. Özetle “GIDA GÜVENLİĞİ MESELESİ” bir “KANSER MESELESİ” hâline gelmiş durumda. Lütfen devlet bu işe daha ciddi şekilde el koysun. Arada bir yuttuğumuz ilaçları didik didik ettikten sonra ruhsat veren resmi otoriteler, sağlığımızı tehdit eden gıdaların üretimi konusuna da bir el atsın. Sevindirici haber şu: Konuya cumhurbaşkanımız Recep Tayyip Erdoğan da müdahale etmek ihtiyacı duydu. Cumhurbaşkanımızın müdahalesi yerinde ve sevindirici. DAMARDA PIHTI VARSA DİKKAT EDİN DAMARLARIN sertleşip kalınlaşması, içlerinin pıhtı/plaklarla dolması mühim bir sağlık tehdidi. Sorunun özellikle kalbimiz ve beynimiz için son derece tehlikeli sonuçları var. Kalp krizlerinin ve inmelerin önemli bir bölümü bu sorundan kaynaklanıyor. Bilmemiz gereken önemli bir ayrıntı da şu: Damar sertliği yaygın bir hastalık. Kalp damarlarında pıhtı/plak varsa az veya çok beyin, böbrek ve diğer organları besleyen damarlarda da pıhtı/plaklar olabiliyor. Bu nedenle herhangi bir damarda pıhtı/plak saptandığında özellikle kalp ve beyni besleyen damarların dikkatle gözden geçirilmesi ve bazı önlemlerin süratle alınması gerekiyor. Bu yapılmadığı takdirde bugün kalp krizi ile kapınızı çalan sorun, yarın beyin krizi, öbür gün hipertansiyon ya da böbrek yetmezliği ile karşınıza çıkabiliyor. “Hangi önlemler alınmalı?” diyorsanız yandaki kutuya göz atmanızda fayda var. DAMAR KORUYUCU ÖNLEMLER BI-RA-KI-LA-CAK - Sigara bırakılacak. - İnsülin direnci sorunu çözümlenecek. - Kan şekeri dengelenecek. - Kolesterol ve trigliserid seviyelerine ayar verilecek. - Fazla kilolar gönderilecek. - Uyku sorunları varsa çözümlenecek. - Strese, depresyona çare aranacak. - Tuza, şekere, beyaz una, doymuş yağa dikkat edilecek. - Her gün ‘en az 5000, ortalama 7500 adım yürüme görevi’ yerine getirilecek. UYKUSUZLUK ÇOK CİDDİ BİR PROBLEM Obezite, diyabet, hipertansiyon, kanser salgını derken nur topu gibi yeni bir salgınımız daha dünyaya geldi: Uykusuzluk ve/veya uyku problemleri! Farkında mısınız bilmiyorum ama uyku sorunundan yakınanların sayısı her geçen gün biraz daha artıyor. Kimi uykuya geçememekten, kimi tekrarlayıp duran uyku bölünmelerinden, kimi sabahın köründe pat diye uyanıvermekten şikâyetçi. İşi biraz daha ileri aşamaya götürüp uyku apnesi, rahatsız ayak sendromu, uyku terörü, narkolepsi ve benzeri uyku hastalıklarına paçasını kaptıranların da sayısı bir hayli fazla. Yetişkinlerin neredeyse üçte birinde horlama problemi var. Gizli vakalar da dikkate alındığında yetişkinlerin yaklaşık % 5’i ‘uyku apnesi’ probleminden mustarip. Uykusuzluk sadece hayat kalitemizi düşüren bir sorun da değil, sağlığımızı da ciddi ölçüde bozabiliyor. Uykusuzlukla ilgili sağlık sorunlarını alttaki kutuda kısaca özetlemeye çalıştım. Tavsiyem şudur: Eğer varsa uyku sorununuzu ciddiye alın ve çözüm arayın. Nörologların bir bölümünün uyku sorunlarıyla uğraştığını ve etkili çözümler ürettiğini unutmayın. UYKUSUZLUKLA İLİŞKİLİ 10 SAĞLIK PROBLEMİ - Uykusuzların şeker hastalığına yakalanma ihtimalleri daha fazla. - Uzun süreli uykusuzluk hipertansiyonu tetikleyebiliyor. - Uyku sorunlarıyla depresyon arasında da ilişki var. - Uykusuzluk cinsel gücü de azaltıyor. - Uykusuzluğun bellek sorunlarını hızlandırdığı da iyi biliniyor. - Uykusuz kişilerin bağışıklık sistemi de zayıf düşüyor. - Kalp damar hastalıklarına uykusuzlarda daha sık rastlanıyor. - Kronik yorgunluk sendromu/fibromiyalji ile uyku sorunları arasında ciddi bir bağlantı var. - Uykusuzlar daha sık iş, ev ve trafik kazası yapmaya eğilimliler. - Uykusuzlarda kilo sorunu da daha yaygın. RÜYALAR BELLEĞİ GÜÇLENDİRİR Mİ? BİLİNDİĞİ gibi derin uykuda beynimiz tam bir istirahat hâline geçiyor ve dış uyaranlara verdiği tepkileri azaltıyor. Uykunun bu çok mühim döneminde nabzımız, nefes sayımız, vücut ısımız ve tansiyonumuz da düşüyor. Kısacası derin uykuda bedenimiz tam bir istirahat haline geçiyor ve beyin ile bedende ‘kendini yenileme, kırılanı, döküleni, bozulanı tamir etme süreçleri’ devreye giriyor. Mesela büyüme hormonu ve bağışıklık cisimleri dâhil pek çok özel maddenin üretimi artıyor. Uyku uzmanları rüyaların da tıpkı derin uyku dönemlerimiz gibi beynimize, özellikle de belleğimize ciddi bazı faydalar sağladığı düşüncesindeler. Özellikle ‘belleği onarma’ süreçlerinin rüyalarla daha da güçlendiğini düşünüyorlar.
Oturmak bize iyi gelmiyor. Metabolizmamız yavaşlamaya, kaslarımız insüline karşı direnç oluşturmaya, kolesterol dengemiz bozulmaya, mitokondrilerimiz aptallaşmaya başlıyor. Yüzlerce yıl önce İstanköylü (Kos Adası) tıp ustası ünlü hekim Hipokrat şu notu kaydetmiş: “Bu adada eşeğe binenler yürüyenlerden daha erken ölüyor.” Takvimler 1700’lü yılları gösterdiğinde bu defa dikkatli bir İtalyan hekim Dr. Bernardino Ramazzini, “Terzi, kunduracı gibi meslekleri nedeniyle uzun süre oturmak zorunda kalanların bunlara malzeme getirip götüren (yani yürüyen) kişilerden daha kısa ömürlü oldukları” bilgisini kayda geçirmiş. 1950’lilere geldiğimizde ise konuyla ilgili ilk ciddi epidemiyolojik çalışma yapılmış. Bir İngiliz hekim grubu Londra şehrinin simgesi olan iki katlı otobüslerde çalışan şoförlerin ayakta bilet satış ve kontrolü yapan kondüktörlerden en az iki kez daha fazla kalp krizi geçirdiklerini bilimsel olarak da kanıtlamış. Özeti şudur: * Oturmak, hele hele 30-40 dakikadan daha uzun süre hiç ayağa kalkmadan oturma eylemini ısrarla sürdürmek bize iyi gelmiyor. Metabolizmamız yavaşlamaya, kaslarımız insüline karşı direnç oluşturmaya, kolesterol dengemiz bozulmaya, mitokondrilerimiz aptallaşmaya (?) başlıyor. * Eğer oturmak zorunda kaldığımız zamanlarda bile 30-40 dakikada bir oturma eylemine ara verip ayağa kalksak, birazcık dolaşsak, hatta 3-5 dakika bile olsa kısa bir yürüyüş yapsak her şey değişiyor. Çok ama çok iyi olabiliyor. Kısacası bizim yıllardır dile getirdiğimiz “ayakta kal, hayatta kal” prensibi çok ama çok mühim bir “iyi hayat” ayrıntısıdır. Tavsiye ederim ve bu tavsiyemi dikkate alın derim. KISA BİLGİ   İşte organize işler çetesinin ilk 10’u! Daha önce de yazdım. Ne diyabet, hipertansiyon, obezitenin, ne kanserler, artrit ve depresyonun, ne de diğer kronik hastalıkların tek bir sebebi var. Bunlar “üçlü-beşli çetelerin” oluşturduğu “organize işler örgütünün” sahneye koyduğu benzer sağlık sorunları. Ve işte o örgütün “en tehlikeli” 10 üyesi... * Şeker * Trans yağlar * Nişasta bazlı früktoz * Çin tuzu * Alkol-sigara * Tatlandırıcılar * Gıda koruyucular * Hareketsizlik * Uykusuzluk * Yoğun stres UNUTMAYIN  Harekette bereket var Yaşınıza, yapınıza, kondisyon ve amacınıza uygun her egzersiz işe yarar. Yeter ki yapın ve inatla sürdürün. Nedeni net ve açık: Aktif bir hayat ve düzenli egzersiz alışkanlığı sağlıklı bir yaşamın en etkili ve en ucuz ilacıdır. İYİ BİLGİ  Ruhunuzu duadan mahrum etmeyin “İşimiz duaya mı kaldı hocam?” demeyin, gelin beni dinleyin. Fırsat buldukça dua edin. İnancınız ne olursa olsun. Mensubiyetiniz ne olursa olsun. Duanın rahatlatan, güven katan, dinlendiren, mutluluk ve huzura pike yaptıran o inanılmaz gücünden istifade edin. Bakın Harvard’lı ünlü Doktor Herbert Benson ne diyor: “Dua tanrıdan size bir ışık göndermesini dilemekten ibarettir. Ruhunuzu o ışıktan mahrum etmeyin.” NOT EDİN  Mutluluk için 10 emir * Hoşgörülü olun. * Affedin. * Eleştirmeyin, dilinizi tutun. * Dinlemeyi ve beklemeyi öğrenin. * “Bu da geçer ya hu” deyin. * “Evet” ile “hayır”ı eşitleyin. * Şikâyeti bırakıp şükredin. * Zamanınızı çarçur etmeyin. * Tepki verirken ölçüyü kaçırmayın. * Nazik ve zarif biri olarak kalın. AKLINIZDA OLSUN  Havuç harikadır! Sebze sularının her biri yüksek antioksidan güçleri ve düşük kalorileri nedeniyle harika “detoks” sıvılarıdır. “Havuç suyu” ise bu âlemin kralıdır! Mükemmel karoten ve yüksek kalsiyum, magnezyum, organik sülfür gücü yanında karaciğeri temizleyen çok güçlü bir ilaçtır. Deneyin derim. DETOKS   Neden detoks? Kirlenme ile arınma yani retoks ile detoks doğal bir döngüdür. Bedenin “doğal arınma” gücü ise sanıldığından çok daha güçlüdür. Ama yine de, bedene de ruha da fırsat buldukça ek detoks desteği vermekte fayda olduğu kesindir. YENİ BİR ÖNERİ  200 adım fazla 100 lokma eksik Yaş 50’yi geçince “ne yediğinizden” çok, “ne yaptığınız” öne çıkıyor. Daha da mühimi “yediklerinizi azaltıp yaptıklarınızı çoğaltmanız” gerekiyor. Bunun yolu da basit bir formülü hayata geçirmekten ibaret. İşte o formül... Daha güzel yaşanan, daha enerjik, daha keyifli ve daha hafif her bir yeni gün için; günde 200 adım daha fazla atmayı, 100 lokma daha az yemeyi deneyin!  
Bellek sorununuz mu başladı? Odaklanmada zorlanıyor musunuz? Dalgınlık sınırlarınızı aştınız mı? Bu sorulardan birine yanıtınız “evet” ise sizde de uyku apnesi olabilir. Uyku apnesi zannedildiğinden daha yaygın bir problem. Başım neden ağrıyor? Her sabah neden yorgun uyanıyorum? Dikkatimi toplamada neden zorlanıyorum? Tansiyon ayarım neden bozuldu? İş verimim neden düştü? Zihnim neden dağınık? Bu ve benzeri sorulara yanıt arayanların önemli bir bölümünde muhtemel bir gizli, gözden kaçmış “tıkayıcı uyku apnesi” sorunu var. Bellek sorununuz mu başladı? Odaklanmada zorlanıyor musunuz? Dalgınlık sınırlarınızı aştınız mı? Eğer bu üç sorudan birine yanıtınız evetse lütfen siz de “Bende de uyku apnesi olabilir mi?” sorusuna yanıt arayın. UNUTMAYIN     Endoskopi biyolojiyi göstermez Her mide-bağırsak sorunu olanın ilk aklına gelen şey bir “endoskopik inceleme”den geçmek oluyor. Oysa, endoskopi son derece mühim, faydalı bir teşhis hatta tedavi aracı olmasına rağmen ne mide ne de bağırsaklardaki biyolojik denge ya da dengesizliği (disbiyozis) gösteriyor. Sindirim sistemimizde konuk ettiğimiz trilyonlarca bakterinin oluşturduğu o muazzam ekosistemde (mikrobiyota) nelerin olup bittiğini anlamanın yolu bu yapıyı ortaya koyan hassas bazı biyolojik testlerden geçiyor. “Nereye gitti şu bizim bifidobakterileri?”, “Neden çoğaldı bu kandidiyalar?” gibi sorunların yanıtı için dışkı incelemesi şart! Eğer gaz, şişkinlik, ishal veya kabızlık atakları gibi yakınmalarınız varsa lütfen mikrobiotanızın ne durumda olduğuna, yani probiyotik gücünüz iyi mi, bir de ona baktırın derim. ZOR SORU   Annem Alzheimer’dı, ben de olur muyum? Önce lütfen korkmayın, paniğe kapılmayın. Gaza gelmeyin, heyecanlanmayın. Alzheimer hastalığı mutlak bir genetik yazgı değildir. Birinci dereceden bir akrabanızın Alzheimer hastası olması sizin de olacağınız anlamına gelmez. Sadece hastalığın en ender rastlanan tipi olan “erken yaşta başlayan Alzheimer tipi” genlerle aktarılır. İYİ BİLGİ  Dalgınlıkla bellek zayıflaması ayrı şeyler Dalgınlık yaygın bir sorun, giderek daha da yaygınlaşacak. Çünkü “yeni hayat” dayattığı “yeni değişimler” ile bize böyle emrediyor. Bize daha fazla iş yükü, daha çok sorun, daha çok ilişki yükleyerek birden çok işi aynı anda yapmaya zorluyor. Dalgınlık da zaten genelde aynı anda iki veya daha çok işi birden yapmaya çalıştığınızda ortaya çıkıyor. İki işi birden aynı anda yapmaya kalktığınızda birine odaklanamıyor, gerekli dikkati toparlayamıyoruz. Neticede de “kayıt” yapamıyor, “bilgiyi geriye çağırma” sistemini “arıza”ya geçiriyoruz. Kısacası bir koltukta çok karpuz taşımak düşünüldüğü kadar güzel bir şey değil. OKUR SORUSU  Hipertansiyonlu biri etobor mu, otobur mu olmalı? Vejetaryen beslenmeye geçen hafif hipertansiyonlu birinin kan basıncı daha kolay ayarlanıyor. Bu biraz insülin direnci ile mücadelenin kolaylaşmasından biraz da bedene daha fazla potasyum ve magnezyum görmesinden kaynaklanıyor. Özeti şudur: Otobur olanların etobur ve hepobur olanlara oranla tansiyonla mücadele etmeleri daha kolaydır. NOT ALIN  Karaciğer dostu 5 besin * Limon: Antioksidan bioflavonoid, hesperidin zenginliği ve alkali gücü ile... * Lahanagiller: Sülfür zenginlikleri, glukozinolat yükleri ile... * Enginar: Silimarin gibi harika bir antioksidanla tıka basa dolu oluşu sayesinde... * Zerdeçal: Antioksidan, anti-iltihap güçleriyle... * Sarımsak: Sülfür zenginliğinin getirdiği detoks gücü ile...    
Kilo sorununun matematiksel bir boyutunun olduğu doğrudur. İhtiyacınızdan fazla kalori alır (fazla yer, içer) ve bu fazla kalorileri yakmayı (yani hareket etmeyi, egzersiz yapmayı) unutursanız o kalorilerin kısa bir süre sonra yağa (yani trigliseride) dönüştürülerek yedek enerji şeklinde bedeninizin bir yerlerinde depo edileceği de kesindir. Fazladan kazandığınız o kalorilerin toplamı 7 bin-7 bin 500’ü bulduğunda otomatikman 1 kilo yağ depolarsınız. Bu basit matematiksel bilgiden hareket edilerek kilo sorununun çözümü de matematiksel yaklaşımla başarılmaya çalışılmış. Kalori açığı yaratılarak (yani ya çok az gıda tüketilerek ya da aşırı egzersiz yapılarak) fazla yağlardan kurtulmak hedeflenmiş. Çözüm için ya yenilip içilenler azaltılmış (diyet) ya da yapılanlar artırılmış (egzersiz)! Bazen de ikisi birden devreye sokulmuş (ki doğrusu budur). Ama yine de problem çoğu zaman maalesef çözümlenememiş. “Peki, neden?” diyorsanız buyurun... Matematik tek başına yetmiyor Kilo sorununa sadece matematiksel yaklaşmak yani giren ve çıkan kalorileri sayarak adeta bir trafik polisi gibi davranmak kalıcı çözüm için yeterli olmuyor. Daha da mühimi süreci sadece matematiğe havale ettiğinizde bin bir zahmetle verilen onca kilo maalesef fazlasıyla geri alınıyor. Peki, sorun ne? Sorun problemin yalnızca matematiksel boyutunu görmemizde. Problemin metabolik ve psikolojik yönlerini yok saymamızda. İsterseniz biraz daha detaya girelim, aşağıdaki kutuya dikkatle bir göz atalım. Kilo problemine üçlü çözüm şart Kilo sorunu bazen matematikle ama çoğu zaman matematik kadar metabolik ve/veya psikolojik boyutu da dikkate almakla çözümlenebiliyor. Çünkü herkesin metabolik profili yani “fabrika ayarı” farklı. Beslenme ve aktivite o profile göre ayarlanmazsa süreç maalesef yürümüyor. Çünkü her beden aynı fabrikadan çıkan, kullanım şartnameleri birbirinin aynı olan, aynı model, aynı seri numaralarına sahip otomobillerden çok farklı. Konu otomobil değil beden olduğunda yani devreye “insan” girdiğinde matematik kadar önemli iki ayrıntı daha var. Birincisi metabolizma! Yani “metabolik şifre”! İkincisi psikolojik durum! Yani “duygusal” mesele. Bu iki şifreyi çözmeden ve süreci üçlü bir yaklaşım haline getirmeden ister matematik, ister metabolik, ister psikolojik alanda kendinizi geliştirin, hatta o konuların profesörü olun, netice fark etmiyor. Kilo problemi asla ve kat’a çözülemiyor. Meseleye bu üçlü şifreyi dikkate alarak yaklaşmak en doğru olanı. Kimler Q10 takviyesi almalı? Bana göre, ◊ Statin (kolesterol hapı) yutanlar ◊ Yorgunlar ◊ Kalp yetmezliği olanlar ◊ Kronik baş ağrısı olanlar ◊ Parkinsonlular ◊ Anti-aging destek arayanlar CoQ10 takviyesinden yarar görebilirler. Not: Koenzim seviyeleri ölçülebiliyor ama maalesef ucuz bir test değil, her yerde de yapılmıyor. Probiyotik kullanırken şunlara dikkat edin Eğer özel bir amaç için değil de genel bir fayda amacıyla probiyotik desteği almayı düşünüyorsanız; ◊ İçinde bifidobakterilerin ve laktobasilus asidofilusun bulunduğu, ◊ Ayrıca 8-10 farklı probiyotik tipinin yer aldığı, ◊ Kapsül veya saşe (poşet) başına en az 6-10 milyar probiyotik içeren bir takviyeyi tercih edin. ◊ Tedavi ya da desteği 3 ay sürdürün. ◊ Tedaviyi prebiyotik besinler (pırasa, bamya, elma, yer elması, soğan, sarımsak, lahanagiller) ile de destekleyiniz. Zerdeçal harika bir glutation dostudur Düzenli kurkumin (zerdeçal) kazanımı, mitokondri sağlığını destekliyor. Kurkumin bu marifetini mitokondrileri korumakla görevli glutation üretimini artırarak başarıyor. Günde bir tatlı kaşığı zerdeçal, 1/5 çay kaşığı karabiber, bir tatlı kaşığı sızma zeytinyağı, yoğurda ilave edip afiyetle yenildiğinde istenilen hedefe ulaşılabiliyor. Altıntozu: Q10 ◊ Q10/koenzim, yani ubiquinol bir “altın tozu” gibidir. ◊ Ömrü uzatır. ◊ Enerjiyi artırır. ◊ Etkili bir kırışıklık düşmanı, harika bir antioksidandır. ◊ Antikanser bir koruma kalkanıdır. ◊ Mitokondri gücünün vazgeçilmezidir. Güzel bir tavsiye Egzersizden en büyük faydayı koltuktan kalktığınız anda elde edersiniz. Dr. Timothy Church
Kilo fazlalığı-hipertansiyon ilişkisine odaklandığınızda dikkat etmeniz gereken “hangi kiloda olduğunuz”dan çok “ne kadar yağlı olduğunuz” ve “yağlarınızı nerenizde biriktirdiğiniz”dir. Kilo fazlalığıyla kan basıncı yüksekliği arasında yakın bir akrabalık olduğu kesindir. Bu akrabalık özellikle gençlerde görülen hipertansiyonda ve insülin direnci/metabolik sendromu olanlarda daha da belirgindir. Kilo fazlalığı-hipertansiyon ilişkisine odaklandığınızda dikkat etmeniz gereken “hangi kiloda olduğunuz”dan çok “ne kadar yağlı olduğunuz” ve “yağlarınızı nerenizde biriktirdiğiniz”dir. Daha fazlası için “İYİ BİLGİ” kutusuna bir göz atmanızda fayda var. İYİ BİLGİ Eğer gereğinden fazla yağlı biriyseniz, hele bir de o yağları karnınızda, göbeğinizde biriktirdiyseniz “kilo sorunu” ile “hipertansiyon problemi” arasındaki ilişki çok daha açık ve nettir. Bel çevresi 100 santimden fazla erkeklerin, 88 santimden fazla kadınların hipertansiyon sorunlarının çözümü için ilk yapacakları şeylerden biri bel çevrelerini azaltmak yani fazla yağlardan kurtulmak olmalıdır. Bu çaba onları sadece hipertansiyonla mücadelede daha avantajlı hale getirmez, kalp krizinden, inmeden, diyabet riski ve daha pek çok şeyden de koruyacaktır. Özetle, bilhassa 40 yaş altındaki hipertansiyonlularda “kilo vermek” çok ama çok önemli bir ayrıntıdır.   SORU ŞU Sorun streste, stresin kendisinde değil, bizim ona verdiğimiz tepkidedir. Problemi bu tepkiler yaratır. Bu nedenle tepki azaltıcı önlemleri bilmekte fayda vardır. ◊ Yürüyüşe çıkmak ◊ Ağırlık çalışmalarına yönelmek ◊ Farklı aerobik egzersizleri devreye sokmak ◊ Yoga ve meditasyon denemek ◊ İnanç ve maneviyata sığınmak ◊ Diyafram nefesi almayı öğrenmek ◊ Zihinde canlandırma tekniğinden faydalanmak. İYİ HABER Beyin yaşlanırken de nöron üretmeye devam ediyor Nöron yani sinir hücrelerimizin sayısı önemli bir bellek unsuru. Sayı azaldıkça belleğimiz zayıflıyor. Ne iyi ki zannedilenin tam da aksine, beynimiz çocukluk ve gençlikteki kadar olmasa bile, yaşam boyu; az da olsa yeni nöronlar üretmeye devam ediyor. Kısacası yaşlanmaya bağlı bellek zayıflamasında sorun nöron kaybından çok nöronlar arasındaki bağlantının azalmasından, yani beynin “iletişim ağı”nın bozulmasından kaynaklanıyor.   ÖNEMLİ Mühim bir sorun: Ak madde lezyonları Beyin yaşlanmasını hızlandıran, bellek kaybına gaz veren sorunlardan biri de beynin ak maddesinde yani “beyaz cevher”de gelişen zararlanmalardır. Bu zararlanmaları hızlandıran sorunları bilelim ve çözelim. İşte o sorunlar... * Hipertansiyon * Ayarsız ve yüksek kan şekeri * Kan yağlarında dengesizlik * Fazla kilolar * Hareketsiz bir hayat AKLINIZDA OLSUN Depresyon belleği de bozuyor Depresyon bilinen en ciddi bellek düşmanlarından biri. Depresyonda olan biri konsantre olmakta zorlandığı, yeni bir bilgide ayrıntılara odaklanamadığı ve öğrendiklerini derin ve kalıcı belleğe kayıt yapamadığı için bellek sorunu yaşar. Tedavisiz kalan ağır depresyonların beynin hafıza ile ilgili bölümlerinde hücre kaybına ve yapısal bozuşmalara sebep olabildiği de gösterildi. Depresyona bağlı bellek kaybının iyi tarafı “geri dönüşlü” olması, depresyon tedavi edilince düzelmesidir. Eğer “ilerleyici bir unutkanlık” sorununuz varsa odaklanmakta zorlanıyorsanız bu işaretlere “yorgunluk, isteksizlik, uyku sorunları” gibi şeyler de eklenmişse “bende depresyon olabilir mi?” sorusuna yanıt aramanızda fayda var.   KISA SORU Depresyon mu, Alzheimer mı? Depresyon, Alzheimer hastalığının ilk belirtisi olabiliyor. Ve o depresyon, ciddi bir şekilde tedavi edilmezse Alzheimer’ın ilerleyişi hızlanıyor. Özetle, bir Alzheimer hastasında mevcut bir depresyonun tedavisi bellek kaybını azaltmaya ve hastalığın kontrolüne yardımcı olabiliyor. BİR TAVSİYE Harika bir bellek gücü için 10 emir * Düzenli egzersiz yap * Doğru beslen * İyi uyu * Stres savma uzmanı ol * Depresyondan uzak dur * Daha çok sosyalleş * Alkol ve sigaradan uzak dur * Dinlenmeyi ve eğlenmeyi unutma * Öğrenmeye devam et * Doğal takviyelerden destek al!   KISA BİLGİ Bellek için üçlü bir taktik: N.O.T. Not alın: En sağlam hafıza kâğıda yazılan notlardır. Odaklanın: Öğrenilene odaklanmak bilginin kaydı için şarttır. Tekrarlayın: Yeni bir bilgiyi tekrarlamak, kaydın izini derinleştirir.            
Her gün düzenli su içmenin cildi nemlendirdiği ve genç tuttuğu söyleniyor. Ama uzun süre su tüketmenin derinin nem tutma oranını azalttığını gösteren bulgular da var. İpeksi bir yumuşaklığa sahip, nemli, pürüzsüz, ışıl ışıl bir cilde sahip olmayı kim istemez? Ne var ki bu 60’ından sonra da gerçekleştirilebilecek bir hedef olarak görülmüyor. Cildimiz de zamanın yıpratıcı etkisinden nasibini alıp yaşımız ilerledikçe pörsümeye, kırışmaya, sarkmaya mahkûm bir doku haline geliyor. Peki, hiç olmazsa bu kötü gidişi yavaşlatmak mümkün mü? Muhtemelen evet. Özellikle güneşin yıpratıcı etkilerinden, sigaranın toksik zararlarından, kalitesiz kremlerin zehirleyici temaslarından yeterince koruyabildiğiniz, vitaminlerle (bilhassa E ve C vitamini), minerallerle (özellikle çinko), antioksidanlarla (öncelikle alfa lipoik asit, CoQ10, likopen ve kateşinler) akıllıca beslediğiniz takdirde cildiniz uzun süre (gençlikteki kadar olmasa bile) sağlıklı kalabiliyor. Peki ya her gün düzenli su içmek, hatta biraz fazla su içerek cildi nemli ve genç tutmak mümkün mü? Genel kanaat düzenli su içmenin cildi nemlendirdiği ve desteklediği yönünde olsa da farklı sonuçlar da var. Mesela İsrail’de yapılan bir çalışmada (Hebrew Üniversitesi) uzun süre su tüketmenin derinin nem tutma oranını azalttığını gösteren bulgulara ulaşılmış. Özeti şu: Su içmek söz konusu olduğunda da fazlasından ve azından kaçınmak, makul bir çizgiyi tutturmak en doğru olanı. Potasyum deposu besinler hangileri? Günlük potasyum ihtiyacımız 3000 mg. 1 orta boy muzda 450 mg potasyum var. 1 orta boy şeftali ile iki orta boy kayısı 200 mg, 1 orta boy patates 300 mg potasyum içeriyor. Yoğurt da harika bir potasyum kaynağı. Büyük bir günah: Tek yönlü beslenmek Beslenmenin de bir anayasası var. Bu anayasanın değişmez maddelerinden biri ise “çeşitlilik prensibi”. Anlamı şu: Tek yönlü beslenmeyeceksiniz. Ne sadece ete (kırmızı veya beyaz et olması fark etmiyor), ne yalnızca süt ve süt ürünlerine (süt, ayran, yoğurt, peynir), ne de yalnızca sebze ve meyveye yükleneceksiniz. Nedeni şu: Ette temel vitamin, mineral ve antioksidanların çoğu ve lif yani posa yok. Sebze ve meyveler vitamin, mineral ve antioksidan zengini ama onlarda da faydası tartışılmaz protein ve yağları bulabilmeniz pek mümkün değil. Oysa sağlıklı bir bedenin proteinlere de, yağlara da, karbonhidratlara da, vitamin, mineral, antioksidan ve posalara da ihtiyacı var. Kanser savar 15 besin ◊ Domates salçası ◊ Yeşil çay ◊ Sarımsak ◊ Soğan ◊ Zerdeçal ◊ Tarçın ◊ Lahana ◊ Karnabahar ◊ Zeytinyağı ◊ Turp ◊ Pancar ◊ Greyfurt ◊ Nar ◊ Turşular ◊ Maydanoz ◊ SORU: Kaç yaşındayım? Yanıt: Damarlarınız kaç yaşında ise siz de o yaştasınız. (Özeti: Damarlarınıza iyi bakın.) ◊ SORU: Ne zaman yaşlıyım? Yanıt: Yapacak bir işiniz yoksa yaşlısınız. (Özeti: Daima yapacak bir işiniz olsun.) Doymuş yağ bombaları hangileri? ◊ Tereyağı ◊ İç yağı ◊ Kuyruk yağı ◊ Kaymak ◊ Bol yağlı kırmızı etler ◊ Tam yağlı süt, yoğurt, peynirler ◊ Margarinler Omega-6 bombaları ◊ Ayçiçeği yağı ◊ Pamuk yağı ◊ Mısır yağı ◊ Susam yağı ◊ Fıstık yağı
Önce DENİZ BAYKAL, sonra KADİR İNANIR… Beyinlerine ulaşan kan pıhtıları nedeniyle hem kendilerini, hem de biz sevenlerini üzdüler. Neyse ki ikisinin de sorunu ciddi ve kalıcı bir problem olmadan çözümlendi… Peki bu “atakları” önlemek mümkün müydü? Evet, önlemek mümkündü. Hayat tarzı değişimleri ve belki de ilaçlar ile… Erken teşhis mümkün müydü? Evet, erken teşhis de mümkündü. Hem de kolay, ucuz, ağrısız, sızısız bir yolla: “KAROTİS DOPLER USG” ile… Yıllık sağlık taramaları yapılırken, boyun damarlarını ultrasonografik yöntemle inceleyip, eğer bu damarlarda herhangi bir pıhtı veya plak oluşumu varsa, önleyici ya da tedavi edici süreçleri harekete geçirmek kesinlikle mümkündü. Ricam ve tavsiyem şudur: Eğer elli yaşını geçtiyseniz, şeker hastalığı, hipertansiyon, kan yağları yüksekliği, sigara içmek, göbek bağlamak gibi, riskleriniz de varsa, yıllık sağlık incelemelerinize lütfen bu tetkiki de ekletiniz. Ve plak/pıhtı oluşumu varsa eğer, tedavi olunuz. Detaylar için buyurunuz…   BİR NOT ERKEN TEŞHİS İNMEDE DE HAYAT KURTARIYOR Erken teşhis karotis arter hastalığında da çok önemli. Hem hastalığın ilerlemesini engellemek, muhtemel bir beyin krizini önlemekte, hem de oluşmuş bir krize erken müdahale ile kalıcı bir sorun (sekel, sakatlık) bırakmadan tedavi uygulamada erken teşhis çok mühim bir noktadır. Bu nedenle de tıpkı “kalp krizi” konusunda olduğu gibi “beyin krizi” konusunda da toplumumuzun bilinçlenmesi gerekiyor. Kalp krizi ile beyin krizi arasında “tehlikenin ağırlığı” arasında bir farkın olmadığını, her ikisinde de esas sebebin bizden, bizim dikkatsizlik ve bilgisizliğimizden kaynaklandığını unutmayalım.   HANGİSİ DAHA ÖNEMLİ? KALP Mİ, BEYİN Mİ? Hangi organ daha önemli? Kalp mi, beyin mi? Yanıtı karmaşık. Herkesin farklı bir fikri var. Bence şu bilgi başlıktaki sorunun yanıtını bilmekten çok daha önemli: Kalbiniz için iyi ya da kötü olan beyniniz, beyniniz için iyi ya da kötü olan kalbiniz için de kötüdür.   İYİ BİLGİ ÖNLENEBİLİR Mİ? KE-SİN-LİK-LE Kesinlikle! En azından kontrol altında tutma imkânımız hep var. Yeter ki erken teşhis konulsun. Kanda şeker, insülin, trigliserid, kolesterol değerlerinin düşürülmesi, sigara ve diğer tütün ürünlerinden uzak durulup “beslenme + aktivite + iyi uyku + stres yönetimi” dörtlüsünün iyi yönetilmesi halinde sorun daha en baştan kontrol altına alınıp önlenebiliyor. Plak varsa bile o plakların büyümesi, üzerinde “kopabilecek” kararsız pıhtı parçalarının gelişmesine engel olunabiliyor.   UNUTMAYIN O PIHTILAR NEREDEN GELİYOR? DAMAR SERTLİĞİ yaşlanmanın doğal neticesi ama herkesin damarları farklı hızda yaşlanıp sertleşiyor. Onun da hafifi, ortası, ağırı, basiti, önemsizi, riskli veya tehlikelisi var. Ama onda da “genetik miras bir kader” değil. Yaşlanmaya eşlik eden diğer pek çok sorun gibi o da “kontrol edilebilir” bir problem. Damarlardaki sertleşmenin, plaklar, pıhtılarla daralıp tıkanmanın bazen de bu plaklardan kopan pıhtı parçacıkları ile tatsız, hatta hayatı tehdit edebilecek süreçler yaşamanın en sık görüldüğü organlar ise kalbimiz ve beynimiz. Böyle bir “pıhtı kopması” veya “plak parçalanması” kalbi de beyni de aniden krize sokuyor. Kalpte “miyokard enfarktüsü” ile (yani kalp krizi), beyinde ise geçici ya da kalıcı felçlerle (beyin enfarktüsü) sonuçlanabiliyor. Yuvarlak bir rakamla, 60 yaş sonrası ölümlerin neredeyse yarısı bu “plak/pıhtı” meselesinin kalpte veya beyinde yol açtığı sorunlarla bağlantılı.   BİR SORU ERKEN TEŞHİS MÜMKÜN MÜ? Risk grubunda olanların yıllık sağlık kontrollerinde beyindeki şah damarlarının da dikkatle değerlendirilmesi gerekiyor. Bana sorarsanız –ki sorun!- özellikle 50’li yaşlardan sonra sağlık kontrolü demek ciddi bir “damar kontrolünden geçmek” anlamına da geliyor. Ve bunun sadece risk grubunda olanlara değil, herkese yapılması gerekiyor. Risk grubundakilerin taramalarında ise daha da hassas davranılması, detaylara girilmesi lazım. Risk grubunda olan herkesin yıllık sağlık kontrollerinde boyun damarlarında “üfürüm” var mı bakılmalı ama sadece bununla da yetinilmemeli. Basit, ucuz, ağrısız, sızısız, sıradan bir inceleme olan karotis ultrasonografisi incelemesi de asla ihmal edilmemeli. Daha ileri testlere ise işin uzmanı hekimler (beyin cerrahları, nörologlar) karar vermeli.   BİR BİLGİ ŞAH DAMARLARINDA NELER OLUYOR? Boyundaki ana damarlar yani şah damarlarında oluşan kalınlaşma, sertleşme, plaklar ile daralmalar ve onlarla gelişen neticelere karotis arter hastalığı deniyor. Bu kötü tablolara en çok insülin direnci, gizli ya da açık şeker hastalığı, hipertansiyon, kanda yüksek miktarda yağ bulunması ve aşırı tütün kullanılması durumlarında rastlanıyor. Yaş ilerledikçe riskiniz de artıyor. Fiziksel aktivite azlığı, fazla kilolu ya da obez biri olmak da mühim birer risk faktörü. Ailede “damar sertliği” hikâyesinin bulunması da maalesef önemli bir şanssızlık!   ÖNEMLİ ALARM İŞARETLERİNE DİKKAT EDİN Şah damarlarından kopup beyne ulaşan minik bir pıhtı veya plak parçasının oluşturabileceği ilk belirtileri bilmek çok mühim. Eğer eviniz ya da işyerinizde yaşı 50’nin, 60’ın üzerinde biri varsa, hele bir de o kişide sigara içme, şeker hastalığı, kolesterol-trigliserid dengesizliği, bel çevresi genişliği, insülin direnci, hipertansiyon, stres hikâyesi varsa bu belirtileri bilmemiz çok işe yarıyor. Zira erken dönemde yapılan tıbbi müdahaleler hayat kurtarıcı. Yani ZAMANA KARŞI YARIŞ durumu var. Geç kalmamak, vakit kaybetmemek çok mühim bir nokta.   KESİP SAKLAYIN MUHTEMEL BİR İNMENİN İLK İŞARETLERİ - Konuşma ve/veya anlama güçlüğü - Baş dönmesi ve/veya denge bozukluğu - Sebepsiz ve ani başlayan baş ağrısı - Vücudun bir yanında yüzü de içine alan güç kaybı.
Diyabet, kanser, Alzheimer, obezite, Parkinson gibi hastalıkları ne yazık ki ‘verem’i ya da ‘zatürree’yi ışınlayıp gönderdiğimiz gibi gönderemiyoruz. Çünkü bu hastalıklarda tek bir suçlu yok. Kronik yani süreğen hastalıklardan birine paçanızı kaptırdıysanız işiniz çok zordur. Çünkü konu kronik hastalıklar yani obezite, diyabet, Alzheimer, kanser, artrit, fibromiyalji, haşimato vs. olduğunda “Nerede o eski güzel günler” diyeceğimiz günler yakındır. “İnsanlığa maddi ve manevi anlamda diz çöktürmek üzere olan diyabet, kanser, Alzheimer, obezite, Parkinson, kalp damar hastalıkları gibi hastalıkları ne yazık ki ‘verem’i ya da ‘zatürree’yi ışınlayıp gönderdiğimiz gibi gönderemiyoruz. Çünkü bu hastalıklarda tek bir ‘suçlu’ yok. Çok ama çok daha ‘organize bir suç örgütü’ ile karşı karşıyayız. Bu ‘kronik kompleks hastalıklar’ o eski bilinen ‘akut hastalıklar’la aynı şeyler değil. Bunlar farklı bir şeyler” diyen Dr. Mustafa Atasoy sonuna kadar haklıdır. Bu cümlelerin altına ben de imzamı atarım. Çünkü bu yeni bin yılın hastalıkları eskilerden çok farklı. Onlar tek tek ve mertçe (!) ortaya çıkan suçlular değil. Onlar sinsi ve organize bir örgüt. Marketten aldığınız gofretteki früktoz da, keyifle içtiğiniz hazır kahvelerin içindeki kimyasal da, yediğiniz ete karışan büyüme hormonları veya masum balıkların bedenlerinde bilmeden taşıdıkları cıva da o organize örgütün üyeleri... Bu hastalıklarla mücadele işte bu nedenle sadece hapla, ilaçla, otla, çöple olmaz. Bunlarla mücadele ciddi bir “toplumsal farkındalık”, yetenekli bir “yaşam tarzı değişimi” ustalığı, uzun süreli ve fedakâr bir “doktor-hasta işbirliği”, ilgili bir hasta ve bilgili bir sağlık timi ile toplumsal bir işbirliğinin varlığını gerektiriyor. HbA1c testi neden önemli? Şekerle birleşip yapısı farklılaşmış hemoglobin miktarını ölçen bir test HbA1c. Üzerine “karamelize” olmuş şeker moleküllerinin yapıştığı, bu nedenle de yapısı bozularak oksijen taşıma kapasitesini kaybeden hemoglobin molekülünün miktarını yansıtan bir test. Normalde yüzde 6’dan fazlası, şekerli diyabet hastalığının başladığına işaret. Bu rakam büyüdükçe de o diyabetin daha bir ayarsız ve kontrolsüz hale geldiği anlaşılıyor. Dolayısıyla yüzde 7-8-9 ya da 10 rakamını gören diyabetli hasta da, doktoru da telaşlanıyor. Haksız da sayılmazlar. Laboratuvar raporunda yazan HbA1c rakamı büyüdükçe o diyabetlide böbrek yetmezliği, körlük, kalp krizi, inme riskleri de artıyor. Peki, yükselen HbA1c rakamı sadece bunu mu yansıtıyor? Tabii ki hayır. Yüksek HbA1c değerinin daha pek çok anlamı var. Merak ediyorsanız yandaki kutuya göz atmalısınız. AGE de neyin nesi? HbA1c’yi yükselten şeker değerleri daha pek çok proteini karamelize edip yapısal bozuşmaya uğratıyor. Dokular sertleşmeye, elastik olabilme yeteneklerini kaybetmeye başlıyor. Karamelizasyon süreci sadece proteinlerle de sınırlı kalmıyor. Başka pek çok molekül (yağ molekülü, nükleik asit) de karamelize oluyor, bozuşuyor, doğal olmayan yanlış, toksik, yaşlı yapılara dönüşüyor. Neticede damarlar sertleşiyor, ciltler kırışıyor, tendonlar kasılıp kalıyor. Bu tür karamelize moleküllerin ortak bir de adları var: AGE! Bu işi yavaşlatmak da, hızlandırmak da yani bedeninizi bir AGE çöplüğü yapıp yapmamak da sizin elinizde. AGE yükünü artıran sadece kanınızdaki şeker patlamaları değil. Karbonhidratların her türlüsü yüksek ısıda pişirildiklerinde bol bol AGE üretiyor. Kavrulan, yakılan her besin tıka basa AGE ile doluyor. Mesela pekmez, kavrulmuş kuruyemişler, cipsler, gofretler, kahvaltı gevrekleri, yağda kızartılmış etler, pastane ürünlerinin neredeyse tümü AGE dolu. Kısacası besinlerinizi kavurmayın. Yiyecekleri yüksek ısıda yakarak pişirmeyin. Böyle yaptığınızda diyabete, artrite, damar sertliğine, bunamaya, kansere davetiye çıkarırsınız. Size bir de iyi haber: AGE yükünü ölçen basit, ucuz, iğnesiz tarama yöntemi geliştirildi ve yakında kliniklerde uygulanacak. Yakmayın yanarsınız kavurmayın kavrulursunuz Çoğumuz “damak çatlatan” lezzetleri nedeniyle yanmış gıdaları pek severiz. Pilavın dibi tutmuşunu, pirzolanın, burgerin ateşte pişmişini, sütlacın üstü yanık pişirilmişini tercih ederiz. Oysa kararıncaya kadar kızartılmış bir ekmek dilimi, dibi tutuluncaya kadar yakılmış bir tencere pilavı, barbekü yapılırken alevde yakılmış pirzola dilimi, kömürde kızarmış bir domates ya da biber bedenimize düşündüğümüzden çok daha fazla kanserojen yükleyebiliyor. Aman dikkat! Magnezymun 10 faydası Magnezyum bedeninizde bakın ne işler yapıyor... ◊ Krampları engeller, hafifletir. ◊ Kronik stres baş ağrılarına iyi gelir. ◊ Stresle kasılmış sırt-boyun kaslarınızı gevşetir. ◊ Uykunuzu derinleştirir. ◊ Gerginliği nizi giderir, sakinleştirir. ◊ Tansiyon ilaçlarının yardımcı hemşiresi gibidir. ◊ Yorgunluğunuzu hafifletir. ◊ Kabızlıkla mücadeleye destektir. ◊ Halsizliği giderir. ◊ Uyuşma, yanma, karıncalanmaları yok edebilir. E vitamini işe yarayabilir mi? E vitamini, 90’lı yılların “yıldızı”ydı. Adeta her derde deva bir vitamin olarak tanımlandı. Kalp sorunu olanlara, cinsellik problemi yaşayanlara, yorgunlara, uykusuzlara, genç ve diri bir cilde sahip olmayı kafaya takanlara, kısacası yaşlanmayla sorunu olan herkese E vitamini takviyesi önerildi. Özetle bu masum vitamin maalesef gereğinden fazla şişirildi. Sonuç malum, yine beklenen oldu: Gereksiz yere şişirilen her şey gibi E vitamini balonu da zamanla patladı. Sonraları yaşlılığa bağlı sarı nokta kaybı hastalığına yakalananlarda E vitamini takviyelerinin de işe yarayabileceği anlaşılınca yeniden devreye girdi. E vitamini bellek ilişkisini araştıran son çalışma ise sanırım 2014-2015 yıllarında yapıldı. O araştırmanın neticelerini yandaki kutuda özetlemeye çalıştım. E vitamini desteği bunamayı geciktirebiliyor Amerika’da yapılan bu araştırmada E vitamini desteğinin bellek kaybı sorununda da işe yarayabileceğini gösteren sonuçlar elde edildi, bulgular ünlü tıp dergilerinden birinde (JAMA) yayınlandı. E vitamini desteği ile bellek gücü arasındaki ilişkiyi araştıran bu araştırmada “yüksek dozda” E vitamini verilen bellek sorunlu hastaların “günlük işlerini daha kolay ve uzun süreli yapabildikleri, bakıcılarından daha az yardım isteme ihtiyacı duydukları” gibi olumlu verilere ulaşıldı. Ama bu çalışmaların arkası gelmedi. Bir başka deyişle bu bilgiyi destekleyecek ek verilere ulaşılamadı. Benim önerim yine de şudur: Bellek sorunu olan birine günde 50-100 ünite E vitamini takviyesi yapmanın hiçbir yan etkisi yok. Üstelik bu desteğin işe yarayabileceğini bile umabiliriz. Not: Günde çeyrek fincan ayçiçeği çekirdeği bu 50 ünitelik ihtiyaca yetiyor! 5 uzun ömür beldesi ◊ Okinawa (Japonya): Yosun ve deniz ürünleri ile besleniyorlar. ◊ Loma Linda (Kaliforniya): Sadece sebze ve bakliyat yiyip hayvansal ürünleri kesinlikle reddediyorlar. ◊ İkaria (Yunanistan): Sürekli yürüyor, deniz ürünleriyle beslenip sakin bir hayat sürüyorlar. ◊ Nicoya Yarımadası (Kosta Rio): Fakirler, imkânları sınırlı ama birbirlerine sımsıkı sarılmışlar, güvenli ve keyifli bir hayatları var. ◊ Sardinya Adası (İtalya): Bol sebze, her gün yapılan yürüyüşler ve eğlence... Sardinya köylülerinin başlıca uzun yaşam sırları da bunlar.
Dostluğa değil yarışa, aza değil çoğa, bugüne değil dün ve yarına odaklı “yeni hayat” sadece bedenlerimizi değil, ruhlarımızı da şişmanlatıyor. Bizi yalnız trans yağ, nişasta bazlı früktoz veya AGE’ler gibi kimyasal pislikler değil, endişe, korku, kıskançlık, pişmanlık ve benzeri ruhsal toksinler de zehirliyor, şişmanlatıyor. Psikolojimizi bozan ruhsal yüklerimizin artması da en az bedensel toksinler kadar mühim birer sağlık problemi. Depresyon, panik atak, fibromiyalji, kronik yorgunluk, uykusuzluk ve benzeri pek çok sağlık sorununun arkasında -bu sorunları yandaki kutuda özetledim- işte bu toksinlere bağlı ruhsal obezite meselesi var. Ve hepimizin, yani sadece biz hekimlerin değil, herkesin bu mühim meseleyi de gündeme getirmesinin zamanı geldi. Ruhsal şişmanlığın yol açtığı sağlık sorunları Eğer aşağıdaki sorunlardan herhangi biri, hele hele birden fazlası sizde de varsa ruhsal şişmanlık meselesine birazcık daha kafa patlatın ve her şeyden önce bir psikiyatri uzmanı (ruh sağlığı hekimi) ile sorunlarınızı paylaşın. Not: Ruhsal obezite kavramını önümüzdeki dönemde daha sık gündeme getireceğim. ◊ Kronik yorgunluk sendromu ◊ Fibromiyalji ◊ Tekrarlayan kas krampları ◊ Mutsuz bağırsak sendromu ◊ Otoimmun hastalıklardan bazıları ◊ Vertigo benzeri bazı baş dönmeleri ◊ Migren benzeri bir grup baş ağrısı ◊ Depresyon ◊ Panik bozukluk Metabolizmanız nasıl çalışıyor? Kilo vermek fazla yağlardan kurtulup hafiflemek muhakkak ki güzel bir şey. Ama sadece fazla kilolardan (yağlardan) kurtulmak çoğu zaman sorunları çözmüyor. Kilo alımını tetikleyen metabolik sorun veya sorunların da çözümlenip düzelmesi gerekiyor. Bunun çaresi ise diyeti bırakıp beslenme planı yapmak ve onu mutlaka ama mutlaka egzersizle evlendirmek! Kısacası egzersizi “metabolik profile” uygun beslenme planı, beslenme planını kişiye özel egzersizler olmadan devreye sokmamak lazım. Nedeni şu: Egzersiz yapılmadan kilo verdiğinizde metabolik profiliniz düzelmiyor. Neticede de fazla kilolar gitse bile hızla ve fazlasıyla yeniden geri geliyor. Şişman ve zinde biri olmak mümkün mü? Mümkün! Obezite ölçülerini zorlamayan fazla kilolu biri de kilosunu değiştirmeden düzenli egzersiz yaparak zinde biri haline gelebilir. Özellikle tempolu egzersizle aerobik kapasitesini arttıran fazla kilolularda; ◊ Kalp sağlığında ◊ Tansiyon dengesinde ◊ Kan şekeri ayarında ◊ İnsülin seviyelerinde ◊ Uyku kalitesinde ◊ Kendini iyi hissetme halinde belirgin bir iyileşme görülüyor. Kısacası “fat and fit” biri olmak da mümkün. Deneyin! Metabolik profil nasıl anlaşılır? Kilo sorunu olan herkesin yola çıkmadan, yani “diyet tuzaklarına” paçayı kaptırmadan önce “Metabolik profilim ne durumda?” sorusuna yanıt araması şart. Bu yapılmazsa bin bir zahmetle verilen kilolar kısa bir süre sonra hem de fazlasıyla geri alınıyor. Peki metabolik profil nasıl araştırılıyor? Yaşasın Hayat’ın metabolik profil programında şunlar var... ◊ Bel çevresi ◊ Kas/yağ oranı ◊ Açlık şeker ve insülini ◊ Tokluk şeker ve insülini ◊ Hs-TSH testi (açlık) ◊ Demir, ferritin, D 3 ve B12 seviyeleri ◊ Trigliserid düzeyi (açlık) ◊ Ürik asit rakamları ◊ Koenzim seviyesi (açlık) “Fit and fat”olmak! ◊ Şişman ve zinde biri olmak şişman ve tembel biri olmaktan ◊ Normal kilolu ve zinde biri olmak, şişman ve zinde biri olmaktan daha sağlıklıdır. En fazla yağı ne zaman yakarız? Yetişkin ve fazla kilolu birinin en fazla yağ yaktığı aralık, kalp hızının dakikada 105 ila 134 arasında attığı zaman dilimidir. Bu dilim ne kadar uzarsa sonuç o kadar iyidir. Bu hızın üst sınırına yakın bir hızda egzersiz yapmaksa en iyisidir. Dr. Daniel G. Carey Sorun stres değil ona verilen tepkiler Stres fastfood kadar, sigara kadar zararlı. O da bir zehir. Bir tür ruhsal toksin Ama sorunun kaynağında stresin kendisi değil, strese gösterilen tepki var! Stresten kurtulmak zor. Ama tepkileri değiştirmek mümkün. Zaten yapılması gereken de bu...  
“Benim midem bugüne kadar ‘tık’ bile demedi” ya da “daha bir defa bile yanmadı, ağrımadı, ekşimedi” diyen biri olabilir mi? Bence olamaz! Peki midedeki her sorunda karalar bağlayıp paniğe mi kapılmalı? Tabii ki hayır. Telaşlanmaya, aceleye getirip konu komşu tavsiyesi ile hemen bir “antiasit” hap veya “proton pompası baskılayıcı” tablet yutmaya hiç gerek yok. Çözümü o “sorunlu” hapları yutmak yerine bazı basit sorulara yanıt arayarak anlamaya bakın. Bu sorulara yanıt bulamadığınız ve ağrılarınız tekrarlama eğiliminde olduğunda ise aile hekimine başvurun. Türkiye sadece MR veya koroner anjiyo tetkiklerinin en sık ve çok yapıldığı -abartıldığı- ülke değil. Endoskopik incelemeler yani gastroskopik tetkiklerin sıklığı bakımından da dünya şampiyonu olma yolundayız. Ve işte o sorulardan bazıları... ◊ Çok mu yedim? ◊ Yanlış şeyler mi yedim? ◊ Alkolü mü abarttım? ◊ Çok mu sigara içtim? ◊ Stresim mi fazla? ◊ Reflüm mü azdı? ◊ Kilo mu aldım? ◊ Yuttuğum ilaçlar mı dokundu? Şekerim neden arttı? Merak edip ölçtürdünüz ya da “ağız kuruluğu, sık idrara çıkma ihtiyacı, yorgunluk” veya başka bir nedenle merak edip baktırdınız ve kan şekeri değerlerinizin bir hayli yüksek olduğunu gördünüz. Yine ilk çareniz ilaç olmasın. Hemen bir hapa, ota, çöpe sarılmayın. İlk işiniz burada da önce şu sorulara yanıt vermek olsun... ◊ Meyveyi mi çoğalttım? ◊ Ekmeği mi çok yedim? ◊ Şekeri mi abarttım? ◊ Tatlısız yapamıyor muyum? ◊ Hareketsiz miyim? ◊ Kilom mu arttı? ◊ Bel çevrem ne durumda? ◊ Çok mu yiyorum? ◊ Atıştırdığım şeyler sağlıklı mı? ◊ Çaya, kahveye çok mu şeker ekliyorum? ◊ Şekerli içeceklere fazla düşkün biri mi oldum? Trans yağ bombalarında ilk 5 Trans yağlar gıdalarla birlikte alındıklarında bilinen en toksik maddeler. Kanserler dahil yaşlılıkla ilgili çok sayıda sorunun arkasında bunlar var. Bu “belalı maddelerin” en çok bulunabileceği besinleri yeniden bir hatırlayıp onlardan olabildiğince uzak duralım derim. ◊ Margarinler ◊ Bisküviler, krakerler, gofretler ◊ Pasta ve kekler, cipsler ◊ Hamburgerler ◊ Kızartmalar (sebze, patates, et) Süleyman Demirel’den not aldığım 5 mühim cümle ◊ Hiçbir suyun derinliğini iki ayağınla birden yoklama. ◊ Kederde de, mutlulukta da “bu da geçer” demeyi unutma. ◊ “Daha fazlası daha iyidir” diye kendini kandırma. ◊ “Her gecenin bir sabahı olduğunu” unutma! ◊ Hayat maçını kaybettiren golleri en çok “kendini en güçlü hissettiğin anlarda” yiyebileceğini asla aklından çıkarma. Düşük tutun... ◊ Kan basıncınızı 120/80’den ◊ Nabzınızı 70’ten ◊ Açlık şekerinizi 100’den ◊ Açlık insülininizi 8’den ◊ HbA1C’nizi 5’ten ◊ Bel çevrenizi (E) 100, (K) 88 cm’den ◊ LDL kolesterolünüzü 120’den ◊ Trigliseridinizi 100’den ◊ Homosisteininizi 10’dan ◊ Ürik asidinizi 5’ten ◊ İnsülin direncinizi 2.5’tan ◊ TSH’nızı 2.5’tan düşük tutmaya gayret edin. Yükseltin... ◊ D vitamininizi 50’den ◊ B12 vitamininizi 500’den ◊ Demirinizi 50’den ◊ Ferritininizi 50’den ◊ Hemoglobininizi 13’ten ◊ Hematokritinizi 43’ten ◊ Koenziminizi 2000’den ◊ Çinkonuzu 100’den ◊ Selenyumunuzu 100’den ◊ Magnezyumunuzu 2’den yüksek tutmaya çalışın. Bir bellek desteği olarak fosfatidil serin Bellek takviyeleri her zaman ilgi uyandırır. Ne var ki birkaçı dışında piyasada satılan bu tür takviyeler pek işe yaramaz. İşe yarayanların en güvenli olanlarının omega-3 destekleri (DHA zengini olanlar), B12 vitamini, citikolin, huperzin ve ginkgo özleri var. İşe yarayabileceği düşünülenlerinden biri de fosfatidil serin. İşte kısa ve özet bir PS bilgisi... ◊ Fosfatidil serin beyin için vazgeçilmez bir yaşamsal madde. ◊ Sinir sistemi, özellikle de beyin için pek önemli. ◊ Hücre zarının baş muhafızı! ◊ Hücreye haber (bilgi) giriş ve çıkışında güvenli başoyuncularından biri. ◊ Mitokondriyal gücün de mühim bir aktivatörü. ◊ Takviye olarak alındığında beyni de etkiliyor.
- Ayakta kalabilmek için çağa ayak uydurmak şart. Zamanın gerisinde kalmamak için kim olursanız olun, İngiliz kraliyet ailesi de olsanız, çağın gereklerine göre tüm kuralları esnetmek gerekiyor. - Artık ırklar, dinler, azınlıklar nedeniyle gereksiz yargılanmak yok. Devir, azınlıkların, farklı din, dil, ırk ve görüşlerin yüceltildiği ve herkesin birbirine saygı duyduğu bir devir. - Kadınların yaşı ya da daha önce evlenip boşanmış olması artık eskisi gibi bir önem taşımıyor. Kadınlar da pekâlâ kendilerinden yaşça küçük erkekleri tercih edebiliyor. Hatta kiliseye artık babalarının kollarında değil, kendi başlarına da yürüyerek girebiliyorlar. Babanın kızını evleneceği erkeğe elleriyle teslim etmesi de artık geride kalan bir gelenek. Bu da kadınlar için bir zafer. - Çocuğunu tek başına yetiştirmiş bağımsız ruhlu bir anne, kendi evinden uzak başka bir ülkede kraliyet ailesine karşı kendi ailesini tek başına temsil edebiliyor ve duruşu, gururu ve asaletiyle düğünün en çok beğenilen ve övgü alan kişisi oluyor. Bekâr anneler artık daha çok saygı görüyor. - Sadelik giderek daha da ön plana çıkıyor. Kraliyet düğününde bile ne gösterişli bir gelinlik, ne gösterişli takılar var artık. Ne kadar sade, o kadar iyi. Her ne kadar belli bir çevre hala fazla sadeliğe karşı çıksa da. - Gelinlik seçiminde bile mesaj veriliyor. İngiltere’nin Avrupa Birliği’nden çıkmaya hazırlandığı günlerde gelinliğin Givenchy gibi bir Fransız modaevine ve başındaki İngiliz kreatif direktör Clare Waight Keller’a teslim edilmesi sadece sade bir tasarımdan ibaret değil, aynı zamanda İngiltere’nin Avrupa’ya bir selamı. - Cambridge Düşesi Kate’in daha önce üç kez giydiği kıyafetle düğüne katılması bizim bir giydiğini bir daha giymeyenlere bir ders niteliğinde. Ama tabii başka ne giyse bu kadar konuşulmasını sağlayamazdı, ne de olsa devir sürdürülebilirlik devri. Bir kıyafeti de ne kadar uzun süre kullanabilirseniz o kadar doğaya ve çevreye duyarlısınız demek. Bu da tabii PR anlamında artı puan olarak hızla geri dönüyor. - ‘The Crown’ı izleyenler bilir, Kraliçe Elizabeth PR gurularını cebinden çıkaracak kadar başarılı. Tahtta bu kadar uzun yıllar kalmasına rağmen zamanın ruhuna her zaman hâkim. İşte zaten halk tarafından yıllarca sevilmek de zamanın ruhunu iyi okumaktan geçiyor. Ancak iyi okuyabilen ayakta kalıyor. Güle güle Aliye! İstanbul sosyal hayatında çok sevilen bir isimdi Aliye Turagay. Reklamcılık kariyerinden sonra önce 8 İstanbul’u açtı, sonra Bird’ü yarattı, kısa sürede çok karakterli ve popüler bir mekân haline getirdi. Ardından Flamingo geldi, arada Atelier Raw ile çiğ beslenmeyle ilgilendi. Sonra Metin Fadıllıoğlu ile birlikte Fenix’e imza attı, Eden ile eski Flamingo’nun yerine döndü, en son da Bebek’teki Baylan’ı sihirli dokunuşuyla güzelleştirmesi gündemdeydi. Çünkü her mekânı güzelleştirecek sihirli bir dokunuşu vardı her zaman. Bilirdiniz, Aliye Turagay’ın olduğu bir yerde, her zaman kalitenin de olacağını. Evet, Aliye Turagay, İstanbul’a birçok sevdiğimiz mekân kazandırdı, mekanlara ruh verdi, kendi yaşam enerjisini paylaştı, bunu yaparken de her zaman duruşunu korudu. Hatta sırf o yüzden çalışılması zor denilen işletmecilerden biri haline de geldi. Çünkü prensipleri vardı ve her zaman o prensipleri uyguladı mekânlarında. Hafta sonu Aliye’ye bugün Bebek’te ‘Güle güle’ demek zorunda kalacağımız haberini aldığımda onu tanıyan herkes gibi çok üzüldüm. Çok erken, çok acı bir kayıp. Gidişi de kendisi gibi şahsiyetli, cesur ve gururlu... Tüm ailesine ve sevenlerine başsağlığı ve sabır dilerim.  
2018 yazında bizi neler bekliyor? Öncesinde 2017 yazını hatırlayalım, Bodrum’dan Çeşme’ye, Boncuk’tan Akyaka’ya, Mikonos’tan İbiza’ya bakın geçen yazdan geriye neler kaldı? 19 Mayıs tatili itibarıyla yaz sezonunu resmen açıyoruz. Bodrum, Dalaman, Antalya uçuşları dolu; bilet fiyatları yükseldikçe yükseliyor, Avrupa uçak biletlerinin fiyatlarını neredeyse geçmiş durumda. Daha sezon yeni yeni açılırken bile böyle olması ürkütücü, temmuzu, ağustosu düşünmek bile istemiyoruz bu durumda. Şimdi güzel şeyler düşünelim, önce bir hatırlayalım; geçen yaz nasıl geçmişti, en çok nerelere gitmiş, neler yapmıştık? Geçen yaz ışık hızıyla toparlandık, ne olursa olsun herkes yazı en iyi şekilde geçirmeye baktı. Bodrum-Çeşme hattında geçen yazın en ürkütücü ve üzücü yanının mafyatik olayların artması olmasına rağmen. Evet, restoranlarda, gece kulüplerinde herkes “Bugün kavga çıkar mı?” endişesi yaşadı. Yine de her şeye rağmen İzmir, Bodrum, Antalya, Dalaman uçaklarında yer bulmak bile meseleydi. Trafikten Bodrum’a, Ortakent’e inmek, Yalıkavak’a ulaşmak imkansıza yakındı. Giriş ücreti euro ile alınan plajlarda bile hafta içi bir günün kalabalığı halk plajlarından daha yoğundu. Astronomik fiyatlara rağmen, Bozcaada’dan Bozburun’a birçok otelde yer bulunamıyordu. Bu durumda Mandarin Oriental, Kempinski Barbaros Bay gibi otellerin plajlarında da, Yalıkavak Palmarina gibi marinaların ortasındaki Huqqa’da da nargile keyfi yapılmasına artık şaşırmaz hale geldik. İstanbul ve Alaçatı’da hangi mekanlar öne çıktı? Gelelim İstanbul’a… İstanbul’da geçen yazın öne çıkan mekanı eski Nuteras’ın yerinde açılan Klein Garten, Ortaköy’de eski Anjelique’in yerine açılan Ruby ve Karaköy’deki Novotel’in terasında açılan Mehmet Gürs imzalı Mürver oldu. Kuruçeşme Les Ottomans’daki Park Şamdan da yazın öne çıkanlarındandı. İstanbul’da geçen yazın en önemli sürprizi ise yeni açılan bir mekan değildi. Hava durumuydu. Yaz ortasında yağan şiddetli dolu arabalara, evlere ciddi zarar verdi. Sel, deprem yazın en çok konuşulan karamsar konularındandı. Alaçatı’da ise geçen yaz yeni mekanlardan çok önceki yıldan kalanlar daha oturdu, hatta kuvvetlendi. Yazın en iyi restoranı Kemal Demirasal’ın eski Alancha’nın yerinde açtığı YEK’ti. Demirasal’ın seramik markasının da adını taşıyan restoran, yemeklerinden çok yemek sonrası müziğiyle ve tabii tanıdık kitlesiyle dikkat çekti. Agrilia, Alavya’nın içinde doğru yerini buldu, kışın olduğu gibi yazın da favorilerin başındaydı. En iyi yemek Alavya’nın yanı başındaki Kapha’daydı. Zio Beach, Kolburano’s, Burger No. 7, Fun Beach, Before Sunset, Single Fin Yellow, Maya ve Sudan-Aheste yazın diğer favorilerindendi. Muzaffer Yıldırım ve Haldun Demirhisar’ın heyecanla beklenen yetişkinlere özel oteli The Stay sonunda açıldı. Mikonos’a gitmeyen kalmadı Önceki yazın yükseleni Akyaka’dan sonra geçen yazın yükseleni Boncuk’tu. Marmaris’ten 15 km, Akyaka’dan 13 km uzaklıkta olan Boncuk, geçen yaz hem sakinliğiyle, hem de partileriyle adından söz ettirdi. Giden dönmek istemedi. Akyaka’da ise No.22 Riders Inn popülerdi. Önceki yaz Mikonos yerine İbiza tercih ediliyordu, biraz daha gözlerden uzak, biraz daha geceleri uzun olduğu için. Geçen yaz ise Mikonos’a gitmeyen neredeyse kalmadı. Nammos yine tıklım tıklımdı, Scorpios hâlâ çok iyiydi. Mikonos’ta pek bir yenilik olmamasına rağmen geçen yaz Bodrum-Çeşme’de eğlenenler sık sık Mikonos’a da gitti. Hatta kavgalar, kazalar bile yaşandı bu yaz Mikonos’ta. Bu yaz ise başka bir Yunan adası Simi’den Manos geldi D-Maris’e. Geçen yaz İstanbullu markalar bir kez daha Bodrum’u istila etti. Fenix, 29 ve Zuma Yalıkavak Palmarina’daydı. Cihangir’deki Hazine de Yalıkavak’taki yazlığıyla çok ses getirdi. Yalıkavak’ta sabaha kadar eğlenmek isteyenler ise Bi Alt Kat’taydı. Klein bile Eva Klein ile Bodrum’a çıkarma yaptı. Banyan Tree gibi bir Uzakdoğu zincirinin, Four Seasons gibi önemli bir grubun Bodrum’a geleceğini açıklaması da sevindiriciydi. Bodrum depremi korkuttu. Daha sonra günlerce süren artçı depremler sayesinde yazı Bodrum’da geçirenler birer deprem uzmanı haline geldi, artık deprem öncesi gürültüden ve sallanmadan depremin şiddetini ölçebilir hale geldik. Bakalım bu yaz nasıl geçecek? Heyecanla bekliyoruz.
Mark Zuckerberg’e ABD Senatosu tarafından sorulan sorulardan biriydi, “Dün gece hangi otelde kaldığını bizimle paylaşır mısın, geçen hafta kimlerle mesajlaştığını bizimle paylaşır mısın?” “Herkesin önünde bu sorulara cevap vermek istemem” dedi Zuckerberg. Oysa hepimiz biliyoruz, Facebook tüm kullanıcılarının gece nerede uyuduğundan kimlerle mesajlaştığına her türlü bilgiye sahip. Ve tabii bu bilgileri istediği gibi kullanıp kullanıcılarını reklamlarla istediği gibi manipüle etme gücüne de sahip. Evet, böyle bir hakkı yok ama gücü var ve o gücü ne kadar iyi, ne kadar kötü kullanacağının da bir garantisi yok tabii. Malum, ekonomide altın kural, ücretsiz hiçbir şey yok, ücretsiz sandığınız bir servisin bedeli de ağır oluyor işte. Hem ayak izimizi hem zihin izimizi takip ediyorlar, biz sosyal ağlarda birbirimizi bulup oturduğumuz yerden kımıldamadan bir telefon ekranı üzerinden sosyalleşebiliyoruz diye sevinirken. Zuckerberg’in sorgusundan sonra ilk iş Zeynep Tüfekçi’nin yorumlarını okumuştum. Zeynep Tüfekçi’yi TED Talk’larıyla tanıdım ve datanın kötü kullanılmasıyla ilgili yıllardır yaptığı uyarıları ilgiyle takip ettim. Tüfekçi, kendisine yöneltilen “Kongre üyeleri Zuckerberg’e ne sormalı?” sorusuna ne cevap verdiğini açıkladı: “Hiçbir şey!” Çünkü aslında Zuckerberg’e sorulacak bir şey yok. Durum ortada, bugün teknolojiyle pek ilgisi olmayan insanlar bile kullandıkları uygulamalar sayesinde bütün bilgilerinin kayıt altına alındığının farkında. Sadece Facebook değil tüm verilerimize sahip olan. Google da her şeyimizi biliyor, Instagram ve Twitter da, hatta sadece adımlarınızı saysın diye kullandığınız MyFitnessPal uygulaması da... Burada internetin tüm faturasını Zuckerberg’e çıkaracak bir durum yok aslında, sadece şirketi en büyük olduğu için. Bunun yerine konunun uzmanları bir araya gelip Facebook’un da diğer aplikasyonların da datalarımızı korumasını sağlayacak önlemler ve daha sonra bunları zorunlu hale getiren yeni, evrensel kanun tasarıları hakkında çalışması gerekiyor. İşte asıl önemli olan bu. Şimdi bunun için önemli bir adım atılıyor: AB Genel Veri Koruma Yönetmeliği. Tüketici gizliliği konusunda yapılan en büyük reformlardan biri. AB ülkeleri ve firmaları ile iş yapanlara yeni yükümlülükler getiriyor. İnternet siteleri ve diğer tüm hizmetlerin veri toplaması sadece açık ve net onay süreciyle mümkün olacak. Şirketler sadece sundukları hizmetlerle gerçekten ilgisi bulunan verileri alabilecekler. Verileri işleyenler talep edilmesi durumunda hangi verileri depoladıklarını ve bunlarla ne yaptıklarını açıklamak durumunda kalacaklar. Şirket verilerinin hack’lenmesi halinde şirket müşterilere açıklama yapmak zorunda olacak ve cezai yaptırımlarla karşılaşacak. İsim, fotoğraf, e-posta, banka detayları, sosyal medya hesapları, tıbbi bilgiler, sosyal güvenlik bilgileri, pasaport bilgileri, bilgisayarın IP adresi gibi kişiyi doğrudan yollarla tanımlamaya yardımcı olacak veriler, GDPR kapsamına giriyor. 25 Mayıs’ta yürürlüğe girecek olan AB Genel Veri Koruma Yönetmeliği ile birlikte birçok şey değişecek. Umalım veri koruma yönetmeliği AB ile sınırlı kalmasın ve hepimizin verileri daha iyi korunabilsin. 19 MAYIS Atatürk’ü Anma, Gençlik ve Spor Bayramımız kutlu olsun!  
Arslan Sükan, İstanbul-New York hattında yaşayan bir sanatçı. Biz onu Ece Sükan’ın abisi olarak da tanıyoruz ama sanat çevresi onu fotoğraflarıyla tanıyor. Arslan Sükan’ın Öktem Aykut Galeri’deki son sergisini bu hafta kendisiyle birlikte gezme şansım oldu. İçeri girer girmez şaşırıyorum, Arslan’ın fotoğraflarından çok farklı bir tarzı var bu serginin, daha önce hiç görmediğimiz tarzda resimler. Ama Arslan’ın fotoğraflarıyla ortak özelliği ne gördüğünüzden çok, arkasındaki hikâyenin ne kadar önemli olduğu. ‘Public On Paper’ sergisinde yer alan resimler Arslan’ın dünyanın farklı şehirlerinde kırtasiyelerde, sanat malzemeleri satan dükkânlarda kalem, boya deneme için bırakılan eskiz defterlerini toplaması ve o defterlerden seçtiği sayfaları büyüterek basması sonucu ortaya çıkmış. Bu aslında kamusal bir sanat anlayışı, Arslan’a göre günümüzün mağara resimleri bunlar ve kendisi de tamamen bir elçi görevi görüyor, bu resimleri bize ulaştırarak. Resimlerde en dikkat çekici şeylerden biri Paris’teki son derece sofistike bir karalamayla, New York’taki grafiti kültürünü hatırlatan resimlerin ne kadar farklı olduğu. Bu resimler üzerinden şehirleri, insanları incelemek mümkün. Özellikle iki resme bayılıyorum; bir kalem, boya deneme defterinin sayfası olduğunu bilmeseniz rahatlıkla Basquiat eseri diyebileceğiniz iki iş aslında. Arslan 8 yılda topladığı, biriktirdiği defterlerden yaratmış bu sergiyi. Bu 32 eserin devamı da gelecek belli ki hem Türkiye’de hem yurt dışında.  Serginin son günü 22 Mayıs, ne yapıp edip görün. Venedik’te ‘Vardiya’ Artık sanat da, mimarlık da giderek bireysellikten uzaklaşıyor, birlikte üretme platformlarına dönüşüyor. Bkz. İstanbul Kültür Sanat Vakfı’nın (İKSV) koordinasyonunu yürüttüğü Türkiye Pavyonu’nda, Schüco Türkiye ve VitrA’nın eş sponsorluğunda, bienali bir öğrenme ve birlikte üretme platformuna dönüştürecek Vardiya projesi. “Küratörlüğünü mimar Kerem Piker’in, yardımcı küratörlüğünü Cansu Cürgen, Yelta Köm, Nizam Onur Sönmez, Yağız Söylev ve Erdem Tüzün’ün üstlendiği Vardiya projesi kapsamında bienal süresince haftalık vardiyalar halinde Venedik’e gidecek mimarlık öğrencileri bienalin bu yılki teması Freespace/Serbestmekân kavramı çerçevesinde geniş katılımlı bir projeye dahil olacak. Türkiye Pavyonu, Vardiya projesi kapsamında bienal süresince, Emre Arolat, Eva Franch Gilabert, Juhani Pallasmaa, Jan Boelen ve Refik Anadol gibi mimarlık ve tasarım dünyasının önde gelen isimlerini konuk konuşmacı olarak ağırlayacak.  Vardiya projesi için yapılan açık çağrıya 29 ülkeden başvuran 452 mimarlık öğrencisi arasından seçilen 122 öğrenci, Türkiye Pavyonu’nda düzenlenecek kamuya açık bir dizi etkinlik ve atölye çalışmasına katılacak ve pavyonun aktif bir parçası olacak. Vardiya projesi bu kurgusuyla bienali mimarlık öğrencileri için ulaşılabilir kılarken, Türkiye Pavyonu’nu da salt bir sergi alanı olmanın ötesinde bir buluşma, karşılaşma ve üretim mekânı olarak konumluyor” diye özetliyor İKSV.  Zaten Türkiye Pavyonu, şimdiden uluslararası basının dikkatini çekmeye başladı. Vardiya, çok sevdiğimiz Wallpaper* dergisi tarafından hazırlanan “Bienalde ana sergi dışında görülmesi gereken sergiler” listesinde yer alan 13 ülke pavyonundan biri oldu. Venedik Bienali bu yıl 26 Mayıs’ta başlıyor, 25 Kasım’a kadar devam edecek.  Unutmadan, Emre Arolat’ın bienalin ilk hafta sonunda, Türkiye Pavyonu’nda 27 Mayıs Pazar günü saat 14.00’te gerçekleştireceği konuşma, Vardiya’nın YouTube kanalından da canlı izlenebilecek.
Hatırlarsınız, 2000’lerde yabancı dergiler ‘Istancool’ başlıklı kapaklar yapıyor, Monocle’dan Wallpaper’a bütün havalı dergiler İstanbul’dan bahsediyor, Financial Times’dan New York Times’a bütün gazeteler görülmesi gereken şehirler listesinde İstanbul’u en üst sıralara koyuyordu. İşte o zaman Beyoğlu’nda yürürken Türkçe konuşanlar kadar yabancı dil konuşanlara da rastlıyorduk. Şimdi malum nedenlerden dolayı kısa bir duraklama döneminden sonra İstanbul yeniden uluslararası yayınların, dünya çapında güçlü isimlerin gündeminde. İşte tam da geçtiğimiz hafta sonu bunu bizzat gördük. Bir yanda Dice Kayek’in kurucuları Ayşe-Ece Ege, Uzakdoğu’dan önemli dergilerin temsilcilerini ağırladı İstanbul’da. Soho House’un ise Fransa’dan ve İngiltere’den 40 kişilik bir arkadaş grubu İstanbul’daydı. Alexander McQueen’in vakfı Sarabande’nin direktörü Trino Verkade’den moda dünyasının en güçlü figürlerinden Michael Gaubert’e birçok etkili isim Soho House’un ‘sleepover parti’si için İstanbul’a geldi. Istanbul Tour Studios’un hazırladığı harika programla Haliç’te kürek çekmekten Serdar Gülgün’ün Çengelköy’deki Macar Feyzullah Paşa Köşkü’ne konuk olmak gibi İstanbul’a özel birçok güzel deneyim yaşadılar. Akşamları da Soho House’da İstanbullu üyelerle kaynaştılar, Emel Kurhan’ın müziği, Yazbukey’in Yaz’ının dansları ve kulüpte yeni açılan Ortadoğu restoranı Naavah’nın harika yemekleri eşliğinde.  İstanbul’da yabancı basın ve ‘influencer’lar şehrin altını üstüne getirirken Tomtom’dan Kapalıçarşı’ya, oradan Kılıç Ali Paşa Hamamı’na gezerken, aynı anda seyahat basınının önde gelen isimleri de Bodrum’da Maça Kızı’nın ‘soft’ açılışındaydı. Porter dergisinden İngiliz Conde Nast Traveler’a birçok derginin editörü Instagram’da Maça Kızı’nın fotoğraflarını paylaşmaya doyamadı. Bu hafta sonu bir kez daha gördük, İstanbul eski güzel günlerine kavuştu, Bodrum da aynı şekilde global basının çekim merkezi olmayı başardı. Dileyelim, böyle devam etsin. Monocle Restoran Ödülü’nü kim kazandı? Monocle, tam 11 yıl önce ilk sayısı yayımlandığından beri sadece aylık bir dergi değil, aynı zamanda bir arzu nesnesi. Dergiyi okumak kadar elinde taşımak için ya da sehpasını süslemek için alan da var. Boşuna Tyler Brule, derginin markasını çantalardan parfümlere birçok ürüne işlemedi. Hatta şimdi Monocle rezidans projeleriyle bile karşımıza çıkıyor, Hong Kong’dan Singapur’a Uzakdoğu’da birçok yerde. Bu ay itibarıyla Monocle ilk ‘Drinking & Dining Directory’sini yayımladı, ilkbahar-yaz sayısıyla. Dergi deyip geçmeyin, kitap gibi, fiyatı da 60 lira civarında. Dergide bizi ilgilendiren bölümlere gelelim. Bkz. Monocle Restoran Ödülleri. 48. sırada Soho House’dan tanıdığımız Miami’deki Türk-Yunan restoranı Mandolin var. 49. sırada ise Karaköy Lokantası... Karaköy Lokantası’nın mavi çinilerinden başlıyor tavuk pilav ve hünkârbeğendiye kadar yemeklerinden de bahsediyor. Ama asıl ilginç olan, “Burada Türkiye’nin önde gelen sinema yıldızlarıyla karşılaşabilirsiniz, içeride güneş gözlüğüyle oturanlar onlar” yorumu oluyor. Gerçekten de bizim ünlülerimiz kapalı bir mekânda güneş gözlükleriyle mi oturuyor, yoksa Monocle bir isme kilitlenmiş ve ona mı laf ediyor bilemiyorum. Monocle’ın yemek rehberinde radarına giren Türkiye’den bir başka marka daha var, Kurukahveci Mehmet Efendi. Osmanlı dönemindeki kahve kültüründen başlıyor, Sultan Süleyman zamanı Yemen valisi Özdemir Paşa sayesinde kahve kültürünün yayıldığını da ekliyor. Eminönü’ndeki Kurukahveci Mehmet Efendi dükkânının önünde daima kuyruk olmasını da anlatıyor, Türk kahvesini en iyi pişirme şeklinin cezve olduğunun da altını çiziyor. Bakalım Monocle’ın sonraki sayısında İstanbul’dan hangi yeme-içme mekânlarını göreceğiz?    
Yaza sayılı gün kalmasıyla gündemimizde yeni mekanlar öne çıkıyor. Hem İstanbul’da, hem Bodrum-Hisarönü hattında işte bu yaz en çok konuşacağımız mekanlar… Naavah: Los Angeles’ta Soho House West Hollywood’un sevilen restoranı Naavah, Tepebaşı’na Soho House İstanbul’un terasına geliyor. Ortadoğu mutfağıyla öne çıkan restoran, pazartesi akşamı itibarıyla resmen açılıyor.  Nusr-et Kapalıçarşı: Nusr-et fenomeni dünyada hızla devam ediyor. Miami’den sonra New York’ta da Nusr-et çok başarılı oldu. Bu hafta itibarıyla ise Kapalıçarşı’da Sandal Bedesteni’nde Nusr-et açıldı. Tarihi çarşıda Nusr-et’le karşılaşmak özellikle turistler için şaşırtıcı ve sevindirici olacak. Duble Meze 2: Modern meyhane akımının öncülerindendi Tepebaşı’ndaki Duble Meze, şimdi Karaköy’de ikinci şubesiyle karşımıza çıkıyor. Peki ama nerede? Ferah Feza’nın eski yerinde.  Gab Foods: Gabriela Palatchi Elhadef’in Arnavutköy Kuruçeşme hattında açtığı sağlıklı yaşam mekanı çoktan sağlıklı yaşam meraklılarının gözdesi oldu. Şehrin ilk paleoya uygun beslenenlerinin yeri. Tek sorun, fiyatlarının yüksek olması. Ama malum şu anda en büyük lüks sağlıklı beslenmek. Markus Prime Rib Society: Maslak Atatürk Oto Sanayi’de Sanayi 313 ile başlayan değişim hızla devam ediyor. Karakter sahibi mekanlar açılıyor; sadece hikayeleri olan objelerle süslenmiş ambiyanslarıyla değil, yemekleriyle de sanayiye getirdikleri farklı kitleyle de öne çıkıyorlar. Tatilde bizi neler bekliyor? Manos: Simi’nin popüler restoranı Manos’un Türkiye’ye ne zaman geleceğini yıllardır konuşuyoruz. İstanbul mu Bodrum mu derken Manos bu yaz Hisarönü’nde DMaris’te. Üstelik DMaris’teki diğer restoranları da düşününce -bkz. Rüya, Zuma, Nusr-et, La Guerite…-bu kadar çok uluslararası restoran markasını aynı çatı altında buluşturan başka bir otel daha yok. La Guerite: Film festivalinin açılışıyla gözler Cannes’a çevrildi ve Cannes’ın ve St. Barths’ın en popüler mekanlarından biri La Guerite. Pascal Ramette ve David Barokas’ın La Guerite’i şef Yannis Kioroglou’nun Akdeniz mutfağı ağırlıklı mönüsüyle dikkat çekiyor. La Guerite, bu yaz itibariyle DMaris’te. Bakarsınız daha sonra İstanbul’a da gelir… Serafina Mare: Akmerkez’deki sevilen İtalyan restoranı Serafina, Vadistanbul’daki şubesinden sonra şimdi de bu yaz Bodrum’da hem yemekleriyle hem de plajıyla öne çıkacak. Serafina Mare, 15 Haziran’da Gündoğan’da açılıyor.  Angie Yalıkavak: Bebek’e taze kan getiren Angie, yazın Bodrum Yalıkavak’a geliyor, Fenix’e komşu. Bu yaz belli ki Yalıkavak Marina yine çok popüler olacak. People Bodrum: Geçen yaz Yalıkavak’ın en popüler mekanlarından olmuştu Hazine. Jüpiter Group, X Beach ve Hazine’den sonra şimdi de People’ı Bodrum’da açıyor. Bu sefer Yalıkavak’ta değil, Göltürkbükü’nde Kuum Beach’te. Canlı müzik seçeneklerine bir yenisi daha ekleniyor. Martinez Türkbükü: Akmerkez’deki mekanın yazlığı bu yaz Türkbükü’nde Bella Sombra otelde açılıyor.
İstanbul’da her şey gibi sosyal hayatın dinamikleri de hızlı değişiyor. Tam 2 yıl önce, Karaköy ve Topağacı’ndan sonra yeni mekânlarıyla Arnavutköy yükselişe geçti. Kısa bir süre önceye kadar Arnavutköy’de yeme-içme ve sosyalleşme balıkçılarla sınırlıydı. Adem Baba’dan Fishmekan’a, Atlas’tan Eftalya’ya, Sur Balık’tan Zıpkın’a, Arnavutköy Balıkçısı’na kadar seçenek çoktu. Daha sonra ise Arnavutköy, yeni mekânlarıyla Bebek ve Karaköy’e bir alternatif olarak karşımıza çıktı. Kabul etmek lazım, değişim Any ile başladı. Any açılır açılmaz mahallenin buluşma noktası oldu. Any kadar müdavimi olan diğer bir mekân da Luzia’ydı. “Sivas” filmiyle Venedik Film Festivali’nden Jüri Özel Ödülü’nü kazanan yönetmeni Kaan Müjdeci’nin Berlin’den sonra İstanbul’da Burcu Tokatlı, Ayten Özer ve Oğuz Erdin ile birlikte açtığı yerdi. Ayten Özer’i İstanbul gece hayatı müdavimleri Eylül Bar’dan tanıyor, kendisi Eylül’ün eski sahibi. “Benim istediğim, mekânımın mahallenin bir parçası olması. Çok iyi bir kahvenin, içkinin, iyi muhabbetin olduğu bir yer” diye anlatmıştı ilk günlerde Müjdeci, Luzia’yı. Alex’in kokteylleriyle kısa zamanda popüler oldu Luzia. Özellikle üst kattaki partilerine sinema ve tiyatro oyuncuları akın etti. Daha sonra Hudson, Alexandra, Curtis ile devam etti yeni mekânlar. Kavanoz ise bahçesiyle mahallenin en huzurlu seçeneklerinden oldu. Açık hava sergisi kaçırılmamalı Bu hafta sonu Arnavutköy’e gitmek için bir neden daha var: ‘Red Bull Art Around’. 20 Mayıs’a kadar devam edecek etkinlik Arnavutköy’ün sokaklarını ve çeşitli mekânlarını çağdaş sanatla buluşturmaya hazırlanıyor. Küratörlüğünü Collective Çukurcuma ekibinin üstlendiği projede biri öğrenci projesi olmak üzere toplam 14 farklı sanatçının 14 farklı eseri Arnavutköy’ü bir açık hava sergisine dönüştürecek. ‘Mahallede Karşılaşmalar’ın bu yılki ‘Hayaletler’ teması ziyaretçileri Arnavutköy’ün geçmişi ve geleceğiyle buluşturmayı amaçlıyor. Tasarım Tomtom Sokak’ta Bugün ve yarın, yenilenen tarihi binaları ve sokağa inen tasarım etkinliklerini görmek için mutlaka uğramanız gereken bir diğer etkinlik de ‘Tasarım Tomtom Sokakta’. Malum, İstanbul’un en gizli ve en güzel köşelerinden biri Tomtom Gardens’ın avlusu. Hatırlarsınız, ‘Tasarım Tomtom Sokakta’ Hakan Kodal ve Bahar Korçan öncülüğünde başladı, çok büyüdü, gelişti, artık yılda birkaç kez yapılıyor. Milano’nun meşhur tasarım haftasının merkezi Zona Tortona’dan alınan ilhamla... Söyleşiler, atölyeler, sergiler, konserler, organik yeme-içme yerleri ve alışveriş seçenekleri dikkat çekiyor. Hakan Kodal, 3 farklı avlu etrafında 17 binayı tek tek toplayarak Tomtom Sokak’ta bir tasarım mahallesi yarattı. 100 tasarımcı ve 50 sanatçının katıldığı etkinliğin bu sefer teması oyun, tüm etkinlikler bu temaya göre kurgulandı. 4 gün boyunca 5 farklı mekânda 30 bin ziyaretçi bekleniyor. Yarın son gün, kaçırmayın! Ayrıca Tomtom Gardens’taki son iki binayla birlikte Ağa Han ödüllü mimarımız Han Tümertekin imzalı Tomtom Corners projesi başlıyor yakında. Tomtom Kırmızı ise trendlere yön veren bir mekân oluyor. Heyecanla bekliyoruz!  
'60 desibelde sohbet eder, 50 desibelde yağmuru izler, 30 desibelde sırlarımızı paylaşır, 00 desibelde iç sesimizi dinleriz.’ diye başlıyor Alaçatı Turizm Derneği’nin öncülüğündeki #Alaçatı75desibel sivil toplum hareketi. Amaç, toplum dayanışması sağlayarak gürültü kontrolü konusunda farkındalık yaratmak. “Bugün Alaçatı’nın bu kadar sevilmesini sağlayan insanı ve kültürüyle birlikte korunması, sürdürülebilir turizmin de vazgeçilmez parçasıdır. Bunun yanında, komşuluk, saygı, hoşgörü gibi toplumsal değerlerimizi kaybetmemek için hassasiyet göstermek, hepimizin görevidir. Alaçatı’daki eğlenceye karşı değiliz, ama çevreyi rahatsız edecek seviyede müzik yayınına karşıyız. İç mekân gürültüsünün sokakta, 75 desibelden fazla duyulmasını istemiyoruz. Ayrıca gece 01.00’den sonra müziğin komple kapanması taraftarıyız. Alaçatı’nın yaşanabilir bir yer olmaya devam etmesini, insanların huzur hakkına sahip çıkılmasını istiyoruz” diyorlar. Haksızlar mı? Türkbükü gibi olmasın! Nişantaşı Atiye Sokak’tan barlar sokağına dönüşmesi sonucu taşınmak zorunda kalmış biri olarak Alaçatılılara hak vermemek mümkün değil. Elbette, restoran, kulüp-bar her yerde olsun, bu mekânlar müzik de yapsın ama çevremize, yan komşuya zarar vermeden. Malum, küçücük bir Ege köyü Alaçatı. Bir barlar sokağına dönmesini istemiyoruz, lokalin doğalın korunduğu bir yer olmaya devam edebilmesi arzumuz. Elbette Alaçatı hepimizin, keyif alalım, eğlenelim, ancak eğlenirken çevreyi rahatsız etmeyelim. Alaçatı’yı Alaçatı yapan değerleri ve sakin Ege yaşantısını hep birlikte koruyalım. Alancha, Agrilia, Köşe Kahve, yerel ve harika yemekleriyle Alaçatı’nın en iyi mekânlarından. Üstelik çevrelerine ve Alaçatı’nın dokusuna son derece saygılılar, daima koruyorlar, geliştiriyorlar. Çünkü biliyorlar ki kendi mekânlarının da Alaçatı’nın da uzun soluklu olabilmesi için gerekli olan bu dokuya sahip çıkmak. Türkbükü de Alaçatı gibi küçük bir köydü, Alaçatılıların yaptığını Türkbükülüler yapamadı. Sonucu hep birlikte izledik. İşte biraz da bu yüzden #Alaçatı75desibel sonsuz desteği hak ediyor. Değişim nasıl başladı? Eskiden İzmirlilerin sayfiyesiydi Çeşme. Bir de rüzgârı sayesinde sörfçüler biliyordu değerini. Babylon Alaçatı’nın açılışıyla İstanbullular da Çeşme’yi keşfetti. Babylon, Alaçatı’dan Aya Yorgi’ye taşındı ama İstanbullular Alaçatı’dan vazgeçmedi. Emre Ergani’den Metin Fadıllıoğlu’na İstanbul’un tanınmış işletmecileri de Çeşme’de mekân açtı. Güler Sabancı’dan Erol Tabanca’ya iş dünyasından birçok isim de Çeşme’ye otel yatırımı yaptı. Yine de turizmciler hep dertliydi, “Çeşme zor bir bölge, çünkü yabancı turist gelmiyor” diye. Gerçekten de öyleydi, Bodrum’a, Antalya’ya, Fethiye’ye yabancı turistler akın ederken Çeşme’de sadece yerli turistler vardı. İşte bu yüzden Çeşme’nin New York Times’ın 2016’da gezilecek görülecek 52 yer listesine girmesi çok önemliydi. Zeytin, sakız, enginar gibi yerel lezzetlerin ve şarap bağlarının, Noma’dan ilham alan Alancha’dan ve İstanbul ve İzmir’den transfer olan restoranların etkisinden bahsetmişti New York Times. “Gastrono-minin öne çıktığı bir Ege kıyısı” diye özetlemişti Çeşme’yi. Hafta sonu programı Bu hafta sonu Alaçatı’da iki önemli etkinlik var. 11-13 Mayıs’ta Tasting Alaçatı ve Peak Talks. Dünyadan yıldız şefleri ağırlayacak Peak Talks’un küratörü şef Kemal Demirasal. Heyecanla bekliyoruz.      
Polonezköy’de bol oksijenli bir gün geçirip köprüde dönerken birden Zorlu PSM’de Kerem Görsev Quartet konserine gidelim mi diye başladı her şey. Konserin başlamasına sayılı dakikalar kala kendimizi Zorlu PSM Caz Festivali’nde bulduk. “Kerem Görsev Quartet’ten sonra İlhan Erşahin ‘İstanbul Sessions featuring Erik Truffaz’ var, ona da kalın” dedi Elif Erdost ve hemen akabinde performans sanatları merkezinde küçük bir tura çıktık. Önce swing dansçıları büyük ilgiyle ve imrenerek izledik. Salon danslarının kesinlikle en eğlencelisi, swing. İzledikçe hayran kalıyor ve bir an önce öğrenmeliyim hissine kapılıyorsunuz. Ladies and Lads Swin Orchestra’da bir anne kız çıktı sahneye, müzikleri de dansları da harikaydı. İstanbul Linda Hoppers öğrencileri de danslarıyla sahnedekiler kadar başarılıydı. Danslar bitmeden alt kata Stüdyo alanındaki İlhan Erşahin - Erik Truffaz konserine geçmek de mümkün olmadı. İlhan Erşahin ve Erif Truffaz her zamanki gibi harikaydı. Ama doğrusu, benim favorim gitarist Alp Ersönmez’di. Onu Tarkan’ın sahnesinden hatırlayanlar da olacaktır, İlhan Erşahin’le yaptıkları konserlerden hatırlayanlar da... Erşahin, Truffaz ve Ersönmez’i sahnede izlerken kendi kendilerine ne kadar eğlendiklerini görüyorsunuz ve doğrusu, bana göre müzik, özellikle de caz, eğlenerek yapılmalı. Bazı yetenekli müzisyenlerin didaktik havası müziğin etkisini de ister istemez azaltabiliyor çünkü. İstanbul Sessions’dan sonra ise Zorlu PSM’nin yeni barı Cheers’da alıyoruz soluğu. Gecenin son performansı için teknocuların arasına karışmadan önce. Cheers’da oturup geleni geçeni izlemek de çok zevkli, İstanbul Fashion Week kitlesini aratmayacak renklilikte bir tekno kitlesi var burada. Ayrıca Cheers’ın passionfruit ve chilili margarita’sı ve kendi müziği de çok başarılı. Bu arada hemen yanı başında bir de caz kulübü açılıyor çok yakında. Şimdilik birkaç performans yapılmış burada. Bundan sonra sadece caz kulübü değil, aynı zamanda bir komedi kulübü olarak da hizmet verecek. Adının Velvet olması planlanıyor. Performans sanatları merkezini gezdikten sonra teknoda alıyoruz soluğu. Bir gecede cazdan swing’e, teknoya birçok farklı türe geçiyoruz. Boşuna Zorlu PSM Caz Festivali’nin motto’su “Her müziğin cazı” değil. Henüz 2. yılını kutlayan festival, 13 Mayıs’a kadar devam ediyor, ne yapıp edip gidin, pişman olmayacaksınız! Adı sizi yanıltmasın Cumartesi gecesi festivalde Babylon’dan tanıdığımız Elif Erdost ve bir zamanların en sevdiğimiz barı buz’dan tanıdığımız Hakan Özkul ile birlikteydik.   Zorlu PSM’nin genel müdürü Murat Abbas, Elif Erdost ve Hakan Özkul’u da ekibe katarak gerçekten yurt dışındaki muadilleriyle yarışacak bir festival yaratmış. Gecenin sonunda ağzımdan ilk çıkan cümle, “Montreux Caz Festivali kadar iyi” oluyor. Montreux Caz Festivali dünyanın en önemli müzik festivallerinden biri. Birçok müzisyen burada çalabilmek için can atıyor, festival programında yer almayı bir prestij unsuru olarak görüyor. Neil Young, Max Jury, Lana Del Rey, Marcus Miller ve Carlos Santana’yı sahnede izliyorsunuz peş peşe, daha sonra da Montreux Jazz Café ya da Caviar House & Prunier’de yanyana yemek yiyorsunuz. Montreux Caz Festivali’nin ve kafelerinin özelliği her müzik türüne açık ve eşit mesafede olması. Peki ama adı neden caz festivali? Çünkü Claude Nobs müziğin temelinin caz olduğuna inanıyor. O yüzden ilk günden beri her müzik türüne yer vermiş festival programında. Aynı anda bir klasik piyano yarışması da yapılıyor, elektronik müzikle sınırlar da zorlanıyor. Afişinden CD’lerine her detayıyla bir müzik festivali, Montreux kadar küçük bir şehri büyütüyor dünya çapında. Sırf Keith Haring, Andy Warhol, Romero Britto imzalı afişleri bile yeter bu festivalin konuşulması için. Zorlu PSM Caz Festivali’nin 2. yıl afişine bakarken bir gün Montreux Caz Festivali gibi 50. yılını geride bırakabilirse ne kadar harika olur diye düşünüyorum. Cumartesi gecesi 3500 kişinin aynı anda farklı salonlarda farklı müziklerle eğlendiğini düşünürsek, neden olmasın?  
Yerli otomobillerin yapamadığını tekneler yaptı. Can Yalman Design imzalı Numarine 32 XP Asia Boating Awards’ta Best Explorer yat ödülünü aldı. Şimdi ise The World Superyachts Awards’ta en iyi adaylar arasında yarışıyor. Yerli otomobiller konusunda istediğimiz yere henüz gelemedik, ama doğrusu yerli teknelerde hiç ummadığımız kadar çok ilerledik. Eskiden tekne sahiplerinin aklından geçen tekne markaları yabancılarla sınırlıydı. Şimdi ise yerli markalar yabancıların önüne geçti, uluslararası başarılarıyla... Bu hafta Numarine 32 XP ‘Asia Boating Awards’ta “Best Explorer’”yat ödülünü aldı. Sadece bu ödül de değil, şimdi dünyanın en önemli ödüllerinden biri için daha yarışıyor. The World Superyachts Awards’ta 30 m-39.9 m kategorisinde adaylar arasında. Sonuçlar 19 Mayıs’ta Floransa’da açıklanacak. Tasarımıyla dikkat çekiyor Malum, Numarine son dönemde dünya çapında dikkat çeken bir Türk tersanesi, sadece konfor ve teknolojiye verdiği önemle değil, en çok da tasarım çizgisiyle… Peki ama Numarine’in öyküsü nasıl başladı? Ömer Malaz, bir zamanlar sanayiciydi, Malazlar Kibrit ve Kartonsan’ın ortaklarındandı. Sonra hisselerini satıp, tutkusuna yöneldi ve Numarine şirketini kurdu. Numarine yabancı rakipleri arasında en çok tasarımıyla ilgi çekiyor. Bunda da Ömer Malaz’ın Numarine’in ilk günlerinden beri endüstriyel tasarımcı Can Yalman’la çalışmasının etkisi çok. Can Yalman, tasarım hayatına küçükken legolarla oynayarak başlamış, Parsons School of Design’da Endüstriyel Tasarım ve Mobilya Tasarımı eğitimi almış. Amerika’da 12 sene yaşamış ve İstanbul’a döndüğünde Arçelik’e tasarımcı olarak katılmış ve iş dünyasını, Türkiye’de çalışmanın, tasarım yapmanın zorluklarını, zevklerini ve püf noktalarını öğrenmiş. Yedi senelik pazarlama, üretim, ürün geliştirme, insan ilişkileri gibi konularda deneyim kazandıktan sonra kendi tasarım ofisini, Can Yalman Design’ı kurmuş. Numarine ile olan ilişkileri daha şirketin oluşumuna, şirketin isminin ve logosunun gelişimine kadar dayanmakta. Belki de o yüzden ilk defa Türkiye’den bir yat firması tasarımlarıyla bu kadar öne çıkıyor. Daha çok üretici, uygulamacı özelliğimizin ağır bastığı düşünülürse, şimdi yerli tasarım ve global tanıtımla yerli markalarımızın da uluslararası başarılara imza atması sevindirici. İyi markalar yaratmak önemli Özellikle üç tarafı denizlerle çevrili ülkemizde denizcilikle ilgili daha yapılabilecek çok şey var. Henüz İstanbul gibi bir şehirde bile deniz ulaşımından yeterince faydalanamadığımız düşünülürse… Sadece iyi tersaneler, iyi üretim değil, iyi markalar yaratmak da önemli bu süreçte. Bu da tabii iyi tasarım ve pazarlamaya bağlı. Umarım, Asya’daki ödüllerden sonra 19 Mayıs’ta Floransa’da gerçekleşecek The World Superyacht Awards’ta da Can Yalman tasarımı Numarine Marla 32XP kendi kategorisinde aday olduğu en iyi ödülü alarak ülkemize döner. 19 Mayıs’ı heyecanla bekliyoruz!  
3 Mayıs akşamı Kemer Country’de toplandık, Milliyet’in 68. yılını kutlamak üzere. 68 yılın gazete manşetleri arasında hem geçmişi hatırladık, hem Milliyet’in efsane isimleriyle sohbet etme şansı yakaladık. Meltem Demirören - Kıvanç Oktay, Revna - Yıldırım Demirören ev sahipliğinde gerçekleşen gecede Yayın Yönetmenimiz Mete Belovacıklı usta bir televizyonculuk geçmişi olmasının hakkını verdi, harika bir konuşma yaptı. Milliyet Spor servisinden Milliyet Cadde ekibine, Yazı İşleri’nden Ulaştırma’ya tam kadro heyecanla dinledik. Milliyet Ek Yayınlar Yönetmeni Filiz Aygündüz’den Milliyet yazarı Tunca Bengin’e gazetenin sevilen isimleriyle birlikte. Daha sonra kıdem ödülleri açıklandı, ödül sahiplerini bol bol alkışladık. Milliyet’in rekoru Sami Kohen’de, Sami Kohen, dile kolay, tam 63 yıldır Milliyet yazarı. Ödülünü alırken yaptığı konuşmada, “Ben Milliyet’te yazmaya başladığımda çoğunuz daha yoktunuz” dediğinde hepimizin yüzünde bir gülümseme oluştu tabii. Sonra en kıdemlilerden Haslet Soyöz aldı ödülünü, Görsel Koordinatörümüz Ayla Dündar’a teslim etti ödülünü. Daha sonra ise 10 yıllık ve 20 yıllık Milliyet çalışanı arkadaşlarımızı da bol bol alkışladık. Yazı İşleri Müdürümüz Menderes Özel ve Fotoğraf servisimizin şefi Bünyamin Aygün de 20. yıl ödülü alanlar arasındaydı bu yıl. Ödüllerden sonra 68. yıl doğum günü pastası kesildi ve hemen ardından Yol Project’in müziğiyle birlikte selfie çılgınlığımız da başladı. Milliyet’teki ilk arkadaşım, Hafta Sonu Ekler’in tatlı cadısı, Yayın Koordinatörü Sanem Özyürek Arman ve Milliyet Pazar yazarı Şebnem Burcuoğlu ile Yayın Yönetmenimiz Mete Belovacıklı, Yazı İşleri Müdürümüz Bertan Ağanoğlu ve Ekonomi Müdürümüz Şükrü Andaç’ı da ikna ederek hep birlikte bol bol hatıra fotoğrafı çektik. Aramızda selfie konusunda en başarılı olan hiç tartışmasız Şebnem Burcuoğlu’ydu, en güzel kareleri Şebnem çekti. Peki ama gecenin en çok birlikte fotoğraf çekilmek istenen ismi kimdi dersiniz? Tabii ki Güneri Cıvaoğlu. Güneri Bey’in Bodrum-İstanbul uçağında Kate Moss ile çektirdiği fotoğrafın etkisinden midir, her zamanki Jack Nicholson karizmasından mıdır bilinmez, kadın-erkek herkes kendisiyle fotoğraf çektirmek için sıraya girdi. Uzun zaman unutamayacağımız bir geceydi. İyi ki doğdun Milliyet! Nice nice yıllara...  TEV 51 yaşında Dün hepimiz için önemli bir doğum günü kutlaması daha vardı, Türk Eğitim Vakfı 51. yılını Mütevelli Heyeti Başkanı Ömer Koç ve Yönetim Kurulu Başkanı Rona Yırcalı ev sahipliğinde bir öğle yemeğiyle kutladı. Bursiyerler, bağışçılar ve eğitim dostları bu anlamlı günde bir araya geldi. Pazartesi akşamı ise TEV, Four Seasons The Bosphorus’ta ‘Bir Dünya Çiçek’ projesini tanıtacak. Cem Yılmaz’ın da desteklediği organizasyonda ünlü tasarımcıların imzasını taşıyan çiçekler TEV’e gelir yaratmak amacıyla satılacak. Müzayededen elde edilecek gelirle gençlere burs desteği sağlanacak. Ayrıntılı bilgi tev.org.tr adresinde.    
Hülya Avşar’ın filmi ‘Selfi’ izlenmedi.  ‘Mehmed Bir Cihan Fatihi’ dizisi Kenan İmirzalioğlu’na rağmen tutmadı, final yapmak zorunda kaldı.  Burak Özçivit’in ortak yapımcılığını üstlendiği ‘Can Feda’ filmi de zarar etti.  Bir şeyler değişiyor artık. İzleyiciyi tavlamak eskisi kadar kolay değil. Seçenekler çoğaldıkça, izleyiciler de daha seçici olmaya başladı. Biliyoruz, Hülya Avşar ‘Selfi’yi Netflix, Puhu TV, Blu TV gibi bir platformda ya da Youtube’da kendi kanalında yayınlasaydı birçoğumuz merak edip izlerdik. Çünkü popüler kültür belgesellerini izlemeyi seviyoruz aslında. Ama doğrusu sinemaya gidip, bilet alıp, evinizin konforundan uzaklaşıp izleyeceğiniz filmin başka birçok özellik taşıması gerekiyor. Sadece bir popüler figür yetmiyor sinemaya gitmemiz için, aynı sadece popüler bir figürün yine popüler bir Osmanlı hikâyesini anlatan bir TV dizisinde oynamasının yetmemesi gibi. İyi bir prodüksiyon bile yetmiyor sadece. Artık çok daha fazlası gerekiyor. Çünkü izleyiciler artık eskisi gibi değil. Daha seçici, daha talepkâr... Bu da hepimiz için daha iyi, giderek bozulan kalitenin artması yolunda önemli bir adım.  Ayla’ya Altın Palmiye Ödülü! Milliyet posta kutuma düşen email’in yukarıdaki başlığını okuyunca duraksadım, Cannes Film Festivali 8 Mayıs’ta başlayacak ve bildiğimiz kadarıyla adaylar arasında ‘Ayla’ yok. Evet, Ayla, gişede çok başarılı oldu, buna rağmen kabul etmek lazım, sinema eleştirmenleri de basın da Ayla’ya hak ettiği değeri ve yeri vermedi. Daha çok yapımcı Mustafa Uslu ve yönetmen Can Ulkay’ın senarist Yiğit Güralp’le arasındaki gerilime odaklanıldı. Oysa ilişkilerden çok ortadaki filmi konuşmak gerekiyordu. Ama doğrusu, film ekibi de kamuoyu önünde birbirleriyle kavga etmekten Akademi Ödülleri jürisini acımasızca eleştirmeye birçok gereksiz malzeme verdi basına. Filmi tartışacak olan eleştirmenler de bu durumda filme hak ettiği ilgiyi göstermedi. Bizde sanat dünyasında da belli isimlerin dokunulmazlığı var, filmlerini beğenseniz de beğenmeseniz de iyi yönetmen ya da iyi oyuncu sıfatını bir kere aldılarsa, bir daha yaptıkları iş kötü bile olsa kimse söylemeye cesaret edemiyor. Ünlü yönetmenlere iyi değil diyemedikleri gibi iyi olana da hakkını teslim etmedikleri oluyor. ‘Ayla’, gerçek görüntülerden oluşan belgesel ve film görüntüleriyle iyi harmanlanmıştı. Zaten bu, bir Türkler Kore Savaşı’na niye gitti araştırması ya da eleştirisi değil, gerçek bir insan hikâyesiydi. Süleyman Dilbirliği ve Kore Savaşı sırasında evlat edindiği Ayla’nın hikâyesi. Film, çok iddialı pazarlandı, Türkiye’nin yabancı film kategorisinde en iyi film Oscar aday adayı oldu, ama adaylar arasına girmeyi başaramadı. Şimdi ise ‘Ayla’ya Altın Palmiye Ödülü’, ‘Ayla yılın sinema filmi ödülünü kazandı’ açıklaması geldi. Malum Altın Palmiye denince aklımıza Cannes Film Festivali geliyor, en son 2014’te Nuri Bilge Ceylan’ın ‘Kış Uykusu’ ile kazandığı, geçen yıl Fatih Akın’ın ise ‘Solgun’ ile aday olduğu ama kazanamadığı ödül... Sonradan anlıyoruz ki ‘Ayla’, ZER 5. Altın Palmiye Ödülleri’nde yılın sinema filmi ödülünü kazanmış. Hayaller Oscarlar, Altın Palmiyeler; gerçekler ise yerli ödüller...
Çok sevdiğim üç kadın bir araya geldi ve  ortaya ‘Derin Tutku: Yanılgı’ çıktı. ‘Derin Tutku’ su altı fotoğraflarıyla dikkat çeken Ayşegül Dinçkök’ün şimdiye kadar sergilerine verdiği isim. ‘Derin Tutku: Yanılgı’ için Ayşegül Dinçkök, daha önce Milliyet Gazetesi Yılın Sporcusu ödülünü de alan serbest dalış şampiyonu Şahika Ercümen ile birlikte köpekbalıklarının arasına daldı. Hayır, sandığınız gibi kafesle yapılan dalışlardan değildi bu. Şahika yine tüpsüzdü, Ayşegül Dinçkök ise oksijen tüpü ve dev kamerasıyla görüntüledi Şahika’yı. Köpekbalıkları ikisinin de burnunun dibindeydi. Çoğumuza tonlarca para verseler yine de yapmayacağımız bir macera onlarınki. Peki ama hiç korkmuyorlar mı? “Etrafımızda o kadar çok köpekbalığı var ki, her gün onlarla o kadar çok mücadele veriyoruz ki denizdekilerden niye korkayım?” diye özetliyor Ayşegül Dinçkök durumu. Doğrusu, ben hâlâ ikna olmuş değilim, hâlâ bu iki cesur kadına saygıyla ama bir o kadar da hayretle bakıyor ve cesaretlerine şapka çıkarıyorum. Neyse ki Ayşegül Dinçkök’ün fotoğraf ve video işleri sayesinde biz de onlar gibi suyun derinliklerine dalmış kadar olacağız. Üstelik bu maceraya bir güçlü kadın, İklim Tamkan da eşlik edecek, ‘Yanılgı’da sergilenecek olan çarpıcı video art esere müziğiyle hayat vererek.  Ayşegül Dinçkök ve Şahika Ercümen bu sergide birbirlerine kayıtsız güvenen iki kadının zor koşullarda, suyun 30 metre altındaki dayanışmasına ve köpekbalıklarıyla uyum içinde varoluşuna dikkat çekiyor. İki kadın aslında doğru bir şekilde yaklaşıldığında her canlının birlikte var olabileceğine ve insanları yanlış anlaşılmaların verdiği zarardan dönmeye çağırıyor… Sergi, kadınların dayanışmayla güçlerini birleştirdiklerinde aşamayacakları engellerinin olmadığını da ortaya koyuyor. ‘Derin Tutku: Yanılgı’ 4 Mayıs itibarıyla Beşiktaş Deniz Müzesi’nde ücretsiz gezilebilir. Sergi 17 Mayıs’a kadar devam edecek. Nasıl başladı? Tanıdığım en çalışkan ve en üretken insanlardan biri Ayşegül Dinçkök. Rekorları olan, lisanslı yüzücülük geçmişi var, Avusturya Lisesi’nden gelen ciddi bir disiplini de. Yazılarını daha önce dergilerde okumuşsunuzdur ya da öykü kitabı ‘Korkma’yı... Tam 10 yıl önce dalışa başladı, kısa sürede yüzlerce dalış yaptı. Su altında sadece yeni bir dünyayla tanışmadı, kendisine ve takipçilerine de yeni bir dünyanın kapısını açtı. İlk sergisi Derin Tutku, Tophane-i Amire’den sonra Van’dan Hatay’a birçok şehri gezdi. İkinci sergisi Derin Tutku Air ise sergiyle aynı zamanda Vahit Tuna tasarımı saklamalık müthiş bir kitaba dönüştü, Akdeniz Koruma Derneği’ne katkı sağladı. Sadece kitapla da kalmadı, dünya dalış rekortmeni Şahika Ercümen ile birlikte İZ TV’de yayınlanan bir belgeselle de karşımıza çıktı. Fotoğraflar önce gardıroplarımıza girdi, Mehry Mu ve Banu Bora Mumcu ile yapılan iş birlikleriyle, sonra yatak odalarımıza bile girdi, Taç nevresim takımlarıyla. Derin Tutku Air sergisi Eskişehir Büyükşehir Belediyesi Kent Müzeleri Kompleksi’nde de açıldı. ‘Yanılgı’ sergisi de İstanbul’dan sonra başka şehirleri gezecek. Kim bilir sergiden elde edilecek gelirle “Çaba Kadın Fonu” kaç kadına destek olacak?    
Bodrum’un en iyi korunan koyunda, üst üste güneşlenmek ve bangır bangır müzik istemeyenlere, görme ve görünme derdi olmayanlara iyi gelecek butik bir tatil yeri: Amanrüya. Bodrum sezonunu bu hafta sonu itibarıyla açıyoruz, Bodrum’un en iyi korunan koyunda, Amanrüya’da. Ağa Han ödüllü Demir Evleri’nin yanında lüks ve butik bir tatil yeri, Amanrüya. Adı gibi, huzurlu ve rüya gibi. Tam 6 yıl önce ilk açıldığında gezdiğimde, "Turizme büyük katkısı olacak" demiştim. Şimdi, Amanrüya aynı başladığı zamanki gibi sessiz ama bir o kadar iddialı. Zaten Bodrum’da Aman, Mandarin Oriental gibi sıkı takipçileri olan uluslararası markaların var olması çok sevindirici. Tabii Maça Kızı gibi uluslararası olmayı başarmış yerli markalar da yabancı rakipleri kadar değer katıyor Bodrum’a. Bodrum için “Böyle doğası olan, bu kadar yeşil bir yer daha yok!” demişti hiçbir şeyi beğenmeyen Fransız bir turizmci, şaşırmıştım. Eski günlerini bilenlere göre ise Bodrum her geçen gün daha da katledilen, orman yangınları, çarpık yapılaşma derken giderek eski güzelliğinden uzaklaşan bir yer olup çıkmıştı. Benim için ve eminim birçok kişi için tek bir istisna vardı: Torba’daki Demir koyu.  Orman içinde az sayıda taş evin olduğu, denizi gibi pırıl pırıl bir yerdi Demir koyu. Hatta Demir Evler projesi, mimar Turgut Cansever’e 1992’de Ağa Han ödülünü de kazandırmıştı. Cansever ne kadar ısrar edilse de ev sayısını artırmadı, site sakinlerinin bazı isteklerine cevap vermedi. Zaman zaman tartışmalar da olurdu ama herkes bilirdi, usta mimarın tek bir amacı var: Bu alanı korumak. Cansever’in ardından kızı, mimar Emine Öğün ve eşi mimar Mehmet Öğün, Demir’e sahip çıkmaya devam etti.  6 yıl önce ise bu koyda Amanrüya’yı yarattılar.  Müdavimleri başka zincirlere gitmiyor Seyahate ve otellere meraklı olanların yakından tanıdığı lüks ve butik bir zincir: Aman. Uzakdoğu’dan ABD’ye birçok yerde otelleri var, hatta ‘Aman Junkies’ adı verilen müdavimleri de... Farklı Aman otellerinde konaklıyor; başka zincirlere gitmiyorlar, çünkü görüntü ve gürültü kirliliği istemiyorlar. Aman’ın Türkiye’ye gelmesi çok önemli bir adımdı, 6 yılda Türkiye’de turizmde yaşanan iniş çıkışlara rağmen ilk günkü gibi heyecanla devam etmesi de bir o kadar önemli. Tamam, şimdiye kadar Türkiye’ye gelen birçok önemli lüks zincir oldu ama Aman bunların içinde en butik olanı.  Zeytin ağaçlarının yerine göre proje Yüksek gelirli turistin kendi özel alanında, turist muamelesi görmeden tatil yapabileceği sayılı seçenekten biri. Peki ama Demir koyunu korumak için her şeyi yapan aile, nasıl oldu da Aman’ın gelmesine ikna oldu? Tam 14 yıl sürmüş konuşmalar. Emine Öğün’den dinlemiştim, 1998 yazında telefonu çalmış, arayan Ali Güreli’ymiş. “Sizin koyun önünden geçiyoruz, yanımda Zelfa Olivier (Sir Laurence Olivier’in Türk gelini) var, Aman Resorts için uygun olacağını düşünüyor, sizinle konuşmak istiyor” demiş.  Önce Zelfa Olivier’le, sonra Aman Resorts’un kurucusu Adrian Zecha’yla tanışmışlar. Endonezyalı otel sahibi Zecha, Phuket’te yazlık ev yapmak için arsa bakarken gördüğü arazide ilk Aman’ı, Amanpuri’yi açmış. Zecha, Amanpuri’yi açarken bankalar kredi vermemiş; hatta herkes, “Batacaksınız, 40 odalı otel mi olur?” demiş ama Amanrüya’yla birlikte tam 28 Aman Resorts olmuş. Sonra aralarına yeni Amanlar da katılmış. Amanlar’ın özelliği her otelin farklı olması, bulunduğu yerin doğasına ve kültürüne sahip çıkması. Hatta bu yüzden çevredeki tarihi yerlere de geziler düzenliyorlar.  Aman’ın felsefesiyle Demir’inki hemen örtüşmüş. Sonra izin alma ve yatırımcı arama süreci başlamış. Emine ve Mehmet Öğün’ün tek şartı projeyi ve inşaatı kendilerinin üstlenmek istemesi olmuş. Projeyi her bir zeytin ağacının yerine göre hazırlamışlar. Tek ağacın bile kesilmemesi için ellerinden geleni yapmışlar. Detaylara verdikleri önemi hemen görüyorsunuz, her bitkinin hikayesi var onlar için. Bir yanda çam, zeytin ağacı var; bir bakıyorsunuz bahçeye kekik de lavanta da dikmişler. Doğayı keşfetmek, uzun yürüyüşlere çıkmak için çok güzel. Otel 36 taş evden oluşuyor, her evin kendine ait bahçesi ve bahçede ısıtmalı havuzu var. En güzel denizlerden birine birkaç adım uzaklıktayken havuza gerek var mı tartışılır, ama taş evler o kadar özenle yapılmış ki çıkmak istemiyorsunuz. Özellikle de Amanrüya’da en sevdiğim bölüm üç katlı kütüphaneden kitabınızı, DVD’nizi aldıktan sonra...
Önceki gün Koç Üniversitesi’nde Ela Başak Atakan’ın Medya Yazarlığı dersine konuk oldum. Koç Üniversitesi İşletme Fakültesi Yüksek Lisans Akademik Program Yöneticisi Başak Yalman da bize eşlik etti. Ela’nın Boğaziçi Üniversitesi’nin efsane hocası, annesi Prof. Dr. Oya Başak’ın ödül töreninden birkaç saat önce. Heyecanlıydım, pırıl pırıl öğrencilerin sorularını cevaplayacağım, en azından cevaplamaya çalışacağım için. Önce, “Gazeteciliğe nasıl bulaştın?” dedi Ela Başak Atakan. Basının gücünden çocukluğumdan itibaren ne kadar etkilendiğimi anlatarak başladım, daha sonra da Gülse Birsel’le olan ilk iş görüşmemi anlattım. Doğrusu Gülse’den o kadar etkilenmiştim ki daha ne kadar maaş alacağımı konuşamadan bile “Tamam, hemen başlarım” demiştim. Harper’s Bazaar’daki daha ilk haftamda dergiciliğin duayeni, rahmetli Ercan Arıklı ile tanışmış ve ilk sorusu karşısında şaşırmıştım. “Evlenene kadar mı çalışacaksın, yoksa gerçekten kariyer mi yapacaksın?” demişti rahmetli Ercan Arıklı. Her zaman açık ve net olduğunu o zaman daha bilmiyordum ve doğrusu 21 yaşında yeni üniversite mezunu idealist bir genç kız için bu soru son derece yersiz gelmişti bana. Ama hiç düşünmeden yanıtlamıştım, “Kariyer yapacağım” diye. Bunun üzerine Ercan Arıklı beni Aktüel’e transfer etmişti ve o dönemin okul gibi olan tek habercilik dergisinde şahane yayın yönetmenleriyle ayrı bir eğitimden geçme şansım olmuştu. O zaman Ela Başak Atakan’ın öğrencilerine söylediği gibi, iyi bir yazar olmak için iyi bir redaktör ve editör de olmak gerektiğini anlamış ve uygulamaya başlamıştım. Medya yazarlığı sınıfında “Aktüel’i kaç kişi biliyor?” diye sorduğumuzda “Duyduk” diyenler oluyor, ama çok gençler ve ne yazık ki haftalık dergi dönemine yetişememişler. Oysa, hepsi gazeteleri de sosyal medyayı da yakından takip ediyor, gazetelerin gücünü kaybettiği hakkında da konuşuyor, sosyal medyada takipçi satın almanın artık ne kadar kolay olduğundan da... Peki ama sosyal medya ‘influencer’larından etkileniyorlar mı? “Etkilenmiyoruz, ama etkilenen arkadaşlarımız var” diyen de var, belli ki etkilenen de... Peki ama neden medya yazarlığı dersini alıyorlar? Gazetede mi, dergide mi, TV dizisinde mi, sinemada mı yoksa reklamlarda mı yazarlık yapmak istiyorlar? Beni en çok etkileyen cevap, “Onun bir önemi yok, artık her iş için iyi bir hikâye anlatıcısı olmanız gerekiyor” oluyor. Son derece haklılar. Bugün iyi bir hikâyeniz yoksa, siz de yoksunuz. Tıpkı sosyal medyada çok takipçiniz yoksa, yok sayılabileceğiniz gibi. “Bir gün gazetecilik yapamazsanız ne yaparsınız?” diye soruyorlar. “Yine yazı yazarım, ama gazetecilik bitmeyecek, her zaman devam edecek” diyorum kendimden emin. “Çünkü müthiş bir bilgi kirliliği var, bu bilgi kirliliğinin arasında öne çıkabilmek için belli kriterler gerekecek ve iyi gazeteciler zaten bu kriterlere sahip” diyorum. Tıpkı Wallpaper’ın efsane yayın yönetmeni Tony Chambers’ın dediği gibi “Basılı yayıncılık öldü deniliyordu beş yıl önce ama hâlâ yaşıyor ve yaşayacak. Önemli olan, hem basılı yayını hem dijitali farklı içeriklerle zenginleştirmek. Dergicilik de yayıncılık da düşünüldüğünden daha uzun süreli olacak. Artık yeni jenerasyon kalite için para ödeyecek. Bu kadar çöp bilgi içinde, okurlar da kendileri için bir başkasının daha bilinçli seçim yapması için para ödemeye hevesli. Bir şey için para ödediğiniz zaman kendinizi daha iyi hissediyorsunuz. Zaten herkes emeğinin karşılığını almalı.”  
Tam 6 yıl önce Paris’te Louis Vuitton Champs Elysées mağazasının önünde zifiri karanlık bir asansörle, çıt çıkarmadan en üst kattaki Espace Culturel’e çıkmıştık.  Paris’in önemli sanat galerilerinden biri Espace Culturel, LVMH Grubu’na ait ama küratöryel bağımsızlığı var.  Asansörün karanlık ve sessiz olmasının nedeni sizi kendinizle baş başa bırakmaktı.  Oysa bizim o sırada kendimizle baş başa kalacak halimiz yoktu, çok heyecanlıydık çünkü Espace Culturel’de çağdaş Türk sanatçıların sergisi “Yolculuklar: Günümüzün Türkiye’sinde gezintiye çıkmak” adlı sergi açılıyordu.  Şanslıydım, iki yıllık bir çalışmanın sonucu olan sergiyi küratör Herve Mikaeloff ile birlikte gezmiştim.  Mikaeloff, sık sık İstanbul’a gelmiş, sanatçıların atölyelerini ziyaret etmiş, bütün sergileri takip etmiş ve kendisine ilginç gelen 11 sanatçıyı seçmişti.  Peki ama kimler?  Murat Morova, Hale Tenger, Canan, İhsan Oturmak, Silva Bingaz, Halil Altındere, Ceren Oykut, Ali Taptık, Gözde İlkin, Murat Akagündüz ve Tayfun Serttaş. Beni en çok etkileyen Tayfun Serttaş’ın Beyoğlu’nda 1935-1985 yıllarında fotoğrafçılık yapan Maryam Şahinyan’ın 50 yıllık arşivinden seçtiği karelerden oluşan eseri olmuştu.  Tayfun Serttaş’ın Salt’ın açılışında sergilediği dijital ‘Kelebek’ koleksiyonunun basılı halini de görmüştük burada.  “Aile, burjuva hobisi olarak fotoğrafçılığa başlıyor ama sonra geçinmek için çocuklar okulu bırakıp fotoğrafçılık yapmak zorunda kalıyor” diye anlatmıştı Serttaş.  Cumhuriyet tarihinin ilk kadın fotoğrafçısı Maryam Şahinyan 1985’te stüdyosunu iki gence devrediyor, arşivini kendisi de dâhil kimse istemiyor. Hatta sokağa atıyorlar ama çok ağır diye çöpçüler bile almıyor.  Sonunda bir yayıncı bu 200 bin karelik arşivi alıyor, bir gün belki işine yarar diye. Sergide 200 parçası sergilenen fotoğraflarda kız çocukları süslü elbiseleri ve başlarında kurdeleleriyle neredeyse hep aynı pozu veriyor.  “Fotoğraflardaki detaylarda dinsel, ekonomik, sosyolojik kodları okuyabiliyorsunuz” diye anlatmıştı o zaman Serttaş.  Ardından “Modernizme öykünme var çünkü çocuğu fotoğraflamak da modern bir ritüel” diye eklemişti.  Hatta serginin açılışına Şahinyan’ın Paris’te yaşayan kuzenleri de gelmişti, sergiyi izleyenlerden biri kendi çocukluk fotoğrafını da bulmuştu süslü kız çocukları arasında.  Şimdi ise Tayfun Serttaş, ‘Flashback’ sergisiyle yarından itibaren Pilevneli Galeri’de. Maryam Şahinyan arşivinin şimdiye kadar en kapsamlı sunumuyla, tam 11 bin kareyle. Bakalım, bu sergi de 6 yıl önceki kadar etkileyici olacak mı?  Hakan’dan canlı yayın defile Hakan Yıldırım, Londra’da ve Paris’te çok kısa sürede çok başarılı olup ani bir kararla İstanbul’a dönmüştü, Andam ödülünü kazanmasına rağmen. Daha sonra da sessiz sedasız devam etti koleksiyonlar yapmaya. Bugün haute couture koleksiyonunu Four Seasons Bosphorus’ta sergiliyor.  Üstelik Vodafone Red defileyi canlı yayınlıyor.  Heyecanla bekliyoruz.  Bu ismi daha çok duyacaksınız! Londra’da indie müzik dünyasında çoktan kendine bir yer edindi Nilüfer Yanya. Annesi İngiliz, babası Türk olan çok yetenekli     genç bir sanatçı, canlı performansı ve ilginç gitar çalma tekniğiyle kendinden söz ettiriyor. Dün akşam Babylon’daydı, bu akşam Soho House’da. Kaçırmamakta fayda var!
Tam 3 yıl önce Mardin beni şaşırtmıştı, Mardin Bienali’yle, bienalle eş zamanlı kitap fuarı ve Ankara Devlet Opera ve Balesi ile birlikte düzenlenen Opera ve Bale Günleri’yle. Malum, biz İstanbul’da kendi küçük dünyamızda kendimizi büyük şehirde yaşıyor görürken bile opera ve baleye hasret kalmış durumdayız. Mardin bu yıl da şaşırtmaya ve sevindirmeye devam ediyor. Ai Weiwei sergisi Emirgan’daki Sakıp Sabancı Müzesi’nden sonra şimdi de Sakıp Sabancı Mardin Kent Müzesi’nde ve Dilek Sabancı Sanat Galerisi’nde açılıyor. “Ai Weiwei Mardin”de sergisi 4 Mayıs’ta, 4. Mardin Bienali’yle eş zamanlı başlıyor. Her şeyden önce Mardin’de bienal yapılması tabii ki çok olumlu, sergileri gezen ilkokul öğrencilerini görünce bunun değerini daha da iyi anlıyorsunuz. Adında bienal olunca beklenti de ister istemez yükseliyor ve o beklentiyi karşılamak zorlaşıyor. İstanbul, Venedik, Sao Paulo gibi hem dokusu olan hem de söylemi olan şehirlerle aynı kulvarda yarışabilmek elbette kolay değil. Uluslararası Bienal Derneği’ne üye olmaya hak kazanan Mardin Bienali daha yolun başında, zamanla çok daha iyi olacak. Bunun için de hepimizin desteğini bekliyor. Çağdaş sanatçılarımız bu konuda çok iyi örnek oldular, hepsi Mardin’de yapılanları gönülden destekliyor, şimdi sıra bizde... Bu yıl Mardin Bienali, “Sözden Öte” başlığıyla 4 Mayıs-4 Haziran tarihleri arasında 4. kez gerçekleştirilecek. Döne Ötyam’ın direktörlüğünde Fırat Arapoğlu, Nazlı Gürlek ve Derya Yücel’in küratörlüğünde. Hatırlayacaksınız, Mardin Bienali’ni düzenleyen ekip, Bienal’in gerçekleşmesi için gereken finansal kaynağın yaratılması adına bir bağış kampanyası başlattı. Fongogo’da başlatılan kampanyayla, isteyen herkes 50 TL ile 10 bin TL arasında Bienal’e katkıda bulunabiliyor. Bienal’de kullanılması düşünülen mekânlar arasında Alman Karargâhı, bir hamam, Mardin Müzesi Galerisi, Revaklı Çarşı dükkânları ve Marangozlar Kahvesi var. Bienal’e ister ziyaret ederek, ister bağışta bulunarak katkıda bulunabilirsiniz. Midyat ve Hasankeyf görülmeli Mardin’e gitmişken, şehirde ve civarında bienalden, çağdaş sanat sergi ve konuşmalarından rol çalacak, gezecek görecek çok yer var. Deyrül Zafaran Manastırı’ndan Midyat’a, hatta Batman’a uzanıp Hasankeyf’e geçmek mümkün. Malum, UNESCO Dünya Kültür Mirası kriterlerinin 10’undan dokuzuna sahip dünyadaki tek yer Hasankeyf. Sular altında kalması da sayemizde ne yazık ki an meselesi. Mezopotamya, özellikle de Mardin, her zaman büyülü ve gizemli olarak hatırlanıyor. Gezdikçe görüyoruz, keşke o büyü ve gizemi daha iyi koruyabilseymişiz... Yeldeğirmeni’nde caz günleri İstanbul’dan sevindirici bir haberle devam edelim. Geçen yıl, müthiş bir değişim geçiren Tarihi Yeldeğirmeni Mahallesi’nde yapılan ve büyük ilgi gören Yeldeğirmeni Caz Baharı, bu yıl 29 - 30 Nisan tarihlerinde Garanti Caz Yeşili desteğiyle gerçekleşiyor. Üstelik geçen yıl 5 farklı mekânın katıldığı etkinliğe bu yıl tam 13 farklı mekân katılıyor. İki gün sürecek etkinlikler, Garanti Caz Yeşili: Petros Klampanis feat. Baha Yetkin konseriyle sevdiğimiz caz lokali The Badau’da son bulacak. Kaçırmamakta fayda var!      
Wallpaper ve Monocle dergilerinin yaratıcısı, yaşam stili gurusu Tyler Brûlé Gayrimenkul Zirvesi için İstanbul’daydı. Peki ama "Geleceğin Marka Şehirleri"ni anlatan Tyler Brûlé, bize neler hatırlattı? On iki yıllık Monocle dergisinin kurucusu, Wallpaper dergisinin yaratıcısı Tyler Brûlé bu hafta İstanbul’daydı, Gayrimenkul Zirvesi için. ‘Geleceğin Marka Şehirleri’ni anlattı. Çok değil, kısa bir süre önceye kadar “Tyler Brûlé  İstanbul’da” diye yer gök inlerdi. Çünkü Brûlé bir dergi markasının dergicilikten ne kadar öteye gidebildiğini ve nasıl bir basın devi yaratılabileceğini gösterdi. Bunu tamamen bağımsız yaptığı için, derginin büyük bir kısmını advertorial’lara ayırdı; seçtiği şehri, markayı popüler hale getirmeyi başardı. Ajansı Winkreative’in müşterilerini zaman zaman kayırdı, buna rağmen dergiyi ve düzenledikleri etkinlikleri o kadar iyi paketleyerek sundu ki Monocle Cafe’den Monocle 24 Radio’ya, hatta dergiyi okumaktan çok elinde Monocle çantasıyla dolaşmaktan hoşlanan bir kitleye de hitap etmeyi başardı. Şimdi rezidans projesiyle karşımızda Müthiş bir pazarlama zekası var ve bunu yaparken de son derece rafine duruyor. Belli bir kesim onun dergilerini kutsal kitap olarak kabul ediyor, her önerdiğini denemeye çalışıyor. 5-6 yıl önce olsaydı herkes Ai Weiwei sergisindeki gibi Brule ile selfie çektirmekten kendini alıkoyamaz, marka sahipleri, tasarımcılar yaptıklarını Monocle’da anlatabilmek için sıraya girerdi. Oysa bu kez öyle olmadı, çünkü Tyler Brûlé ve Monocle dijital çağa ayak uydurmak yerine, geri planda kalmayı tercih etti. Dergilerden arzu nesnesi yaratmayı bilen biri Instagram’da da harikalar yaratabilirdi, ama istemedi. Hatta 10 yıldır köşe yazarlığı yaptığı Financial Times’a da geçen kasımda veda etti, iki gökdelen hikayesi anlatarak. Vedasında da “Bu gazetede artık beni başka haberlerde görebilirsiniz” dedi, emlak sayfalarına bir gönderme yaparak. Monocle, dergi ve radyodan sonra kıyafet, aksesuar, parfüm, kafe gibi yan markalarıyla da karşımıza çıkıyordu. Şimdiyse Brûlé’nin bir yaşam stili markasına dönüştürdüğü Monocle, Hong Kong ve Tokyo’da iki büyük rezidans projesiyle karşımıza çıkıyor. Dergide vâdedilen hayatları yaşamak isteyenler bu binalarda ev sahibi olmak için can atıyor. Ev fiyatları da Monocle markasıyla fırladıkça fırlıyor. İşte bir yanda “Geleneksel medya gücünü ve reklamlarını kaybediyor” tartışmaları yapılıyor, bir yanda da geleneksel medyanın asla bitmeyeceğine inanan ve Wallpaper ile Monocle dergilerini sıfırdan yaratan Tyler Brûlé, Monocle ile bir tek dergiden emlak krallığına doğru geçiş yapıyor. Nedeni basit, artık geleneksel medyada da kendi güvenilirliğinizi, kendi markanızı kendiniz yaratıyorsunuz. Bunu başarabilirseniz gerisi geliyor. Medyaya güvenin ne kadar azaldığı araştırmaları yapılırken hâlâ bir medya markasının binalarında astronomik fiyatlara ev sahibi olmak isteyenler varsa aksini iddia etmek mümkün değil. Yeni lüks: İstikrar ve güvenlik “Gelişmesini heyecanla takip etiğim şehirlerin başında İstanbul geliyor” dedi Brûlé, Gayrimenkul Zirvesi’nde. Peki ama geçen yıl Londra’da konuştuğumuzda neler demişti İstanbul hakkında? İstanbul’un “mutlaka görülmesi gereken şehir”den tehlikeli şehir haline gelen, yurt dışındaki algısını konuşmuştuk uzun uzun. “Bu algıyı değiştirebilmek, bir düğmeyle açıp kapamak mümkün değil. Zihniyet meselesi bu” demişti. Sonra da eklemişti: “Türkiye şu anda bulunduğu yer yüzünden de zor günler geçiriyor. Londra’da oturup 'Türkiye nasıl olmalı' sorusuna cevap veremem tabii. Ama ben daha modern haline dönmesini isterim, diğer tarafa giderse kötü. Bence her şeyin merkezinde geçmişten ders alıp Atatürk ilkelerini benimsemek ve en önemlisi laik kalmak yatıyor. Çünkü İstanbul farklı medeniyetlerin, ideolojilerin merkezi, bir arada olabildiği bir şehir. Son 15 yılda daha da uluslararası olmuştu, kültür sanat, moda, turizm alanlarında gelişmişti. Hatta bölgesel bir merkez oldu; Atinalıların, Beyrutluların hafta sonu destinasyonu oldu. Şimdi her şey bıçak sırtında, oteller, restoranlar zor durumda. Şu anda İstanbul için sihirli iksir yok”. “Paris’e gittiğimde kendimi güvende hissediyor muyum, polisler, askerler, tanklar arasında? Hayır, İstanbul’da da öyle. İstanbul için iyi haber, İstanbul artık yalnız değil, Fransa’da da Almanya’da da terör var. Bunun için ülkelerin güvenlik ve istihbarat meselesini çözmeleri gerekiyor, turizm tanıtımlarından önce” diye devam etmişti. “Yeni lüks, güvenlik mi?” diye sorduğumda “Evet, istikrar ve güvenlik” demişti. “Terör eskiden de vardı ama güvenlik güçleri ya da hükümet hedef alınırdı, şimdiki gibi sokaktaki vatandaş değil. Avrupa’da en güvenli yer Lizbon, bu yüzden yükselişte”. İşte tam da bu yüzden Lizbon, Brûlé’nin geleceğin marka şehirleri listesinde.      
Genç sanatçıların işlerinin ünlü koleksiyonerler tarafından satın alınması önemli. Sadece koleksiyonerlerin gençlere destek olma isteği nedeniyle değil, sanatçıların gelecek vaat ettiğini göstermesi bakımından da değer taşıyor. Genç sanatçılarımız şanslı, çünkü Mamut Art Project işlerini koleksiyonerlere ulaştırabilmek için iyi bir fırsat. “Günümüzde sanatın çoğunluğa ulaşamadan, galeriler ve büyük koleksiyonerler arasında sıkışıp kaldığını, steril galeri alanları dışında görünürlük kazanamayan çok yetenekli sanatçılar olduğunu üzülerek görüyoruz. Yolun başındaki sanatçılar, yeteneklerini tanıtabilecekleri ortamlara zor ulaşıyor. Sanatsever cephesinde ise, sanata sadece çok üst bir tabakanın ulaşabileceği gibi yanlış bir düşünce yaygın. Galeri ya da atölye gezme alışkanlığı olmayan kişilerin sanatla bir araya gelebildikleri noktalarda fiyatların yüksek kaldığını görüyoruz. Uzman bir jüri tarafından seçilmiş yetenekli sanatçılarla onların erken evrelerinde tanışmak, sanat eseri edinmeyi düşünenler için de bir avantaj. Sanatın, ulaşılabilirlikle daha çok yaygınlaşabileceğine ve bu şekilde genel olarak tüm sanat alanlarında daha büyük bir kitleye hitap edilebileceğine inanıyoruz. Çünkü her bireyin beğeneceği ve onda bir his uyandıracak en azından bir sanatçı/sanat eseri bulabileceğini düşünüyoruz. Bu noktada, sanatseverler ile sanatçıların uygun platformlarda bir araya gelmesi önem kazanıyor. Mamut’u bu anlamdaki bir açığı kapatma umuduyla tasarladık” diye anlatıyor projenin fikir sahibi Seren Kohen.  Geçen yıl Mamut’ta bir talihsizlik yaşanmıştı, bu yıl daha iyi olmasını bekliyoruz. Peki ama ne zaman, nerede? 26-29 Nisan’da Maçka Küçükçiftlik Park’ta. Nesin Vakfı’nda 23 Nisan 23 Nisan Ulusal Egemenlik ve Çocuk Bayramı programları arasında favorim Nesin Vakfı Çocuk Şenliği. Aziz Nesin’in “Benim en büyük eserim” dediği Nesin Vakfı, aramızda hâlâ sadece kendini düşünmek / kurtarmak yerine başkaları için de bir şeyler yapanlar olduğunun en büyük göstergesi. Giderek maddi manevi şartlar zorlaşıyor ama yine de yılmayıp ayakta kalmak ve tabii daha çok kişiye ulaşmak için büyük mücadele veriyorlar. Üstelik geçen yıl vakfın yanındaki araziyi de yardımlarla bünyelerine katarak daha da büyüdüler. Ali Nesin, Matematik Köyü ile Vehbi Koç Vakfı ödülünü aldığında Aslıhan Lodi’ye verdiği röportajda Nesin Vakfı için “Biraz arka planda mı kaldı acaba?” demiş ve eklemişti: “Vakfın geleceği artık benim varlığıma bağlı değil sanki. Oldukça iyi gidiyor. Sistem oturdu. Nitekim yönetimini vakıf mezunlarına, yani oranın asıl sahiplerine bıraktım. Sadece uzaktan, çok ender olarak, ihtiyaç olursa müdahale ediyorum. Gelirimizin dörtte biri Nesin Yayınevi’nden, dörtte biri kiralardan, yarısı da bağışçılardan geliyor. Ne yazık ki bağışsız yaşayacak seviyeye gelemedik bir türlü ama çalışıyoruz. Umarım ben yaşarken bunu gerçekleştireceğiz.” Malum, Nesin Vakfı toplumda çok saygı duyulan, çok iyi bilinen bir kurum. 23 Nisan’ı kutlamak için de en iyi seçeneklerden biri. Rengârenk boyalarla duvarları boyamak, müzik enstrümanları çalmak, seramik çamuruyla çamura bulanmak, mis gibi sabunlar yapmak, yüzleri boyamak, halat çekip ip atlamak, samandan korkuluklar yapmak, gökyüzünde uçurtmalar uçurmak derken sadece çocuklar çocukluklarını yaşamakla kalmayacak, yetişkinler de bu sayede biraz da olsa günlük dertlerinden uzaklaşacak.    
Çok sevdiğimiz çok yerle vedalaşmak zorunda kaldık bu şehirde. Hepsinde canımız çok acıdı, ama bazılarının gidişi bizi daha da derinden etkiledi. Evet, İstanbul, mekânları çok hızlı tüketti, ama bazı mekânlar o kadar karakterliydi, o kadar farklı bir duruşları vardı ki İstanbul onları tüketmeden, tüketemeden onlar kendileri şehre veda etmeyi uygun gördü. Müdavimlerinin, sevenlerinin tüm itirazlarına rağmen. Tarık Bayazıt ve Savaş Ertunç’un Changa’sı tam da böyleydi benim için. Taksim’deki Changa, İstanbul yeme-içme hayatındaki değişimi başlatmıştı, ilk defa İstanbul’da bir restoran Wallpaper’dan Monocle’a birçok önemli yayının radarına girdi. İlk defa bir restoranın çağdaş sanat koleksiyonu da kokteylleri ve yemekleri kadar konuşuldu.  Profesyonel hayatlarını bırakıp hayallerinin peşinden gitmişti Tarık Bayazıt ve Savaş Ertunç, daha restorancılık modası başlamadan yıllar önce.     Daha sonra Changa, Sakıp Sabancı Müzesi’nde de harikalar yarattı ve sonra ansızın haber geldi, “Kendimize, seyahatlerimize daha fazla zaman ayırmak için Changa’yı kapatıyoruz” diye. Kantin’i kapatıp hayalinin peşinden gidiyor Şimdi ise İstanbul’da iyi yemek meraklılarını ilgilendiren benzer bir süreç daha yaşanıyor. Şemsa Denizsel dergiciliği bırakıp çalışanlar için adı gibi kantin olacak bir öğle yemeği yeri olarak açmıştı Nişantaşı’ndaki Kantin’i.  Denizsel’in farkı, “tarladan sofraya” akımının öncüsü olmasıydı.  Kantin’i bir laboratuvar titizliğinde yönetiyordu.  Dışarıda yemek yerken kendinizi emin ellerde hissettiğiniz ve yediklerinizin gerçekten sağlıklı olduğunu bildiğiniz tek yerdi Kantin.  Boşuna Kantin müdavimi olmakla övünülür hale gelinmedi.  20 Ocak 2000’de açılmıştı Kantin, tam 16 yıl sonra Akkavak Sokak No: 30’daki yerine veda etti.  Hem de mercimek çorba, fırın köfte-püre, ballı kuru fasulye, dereotlu bezelye, yeşil salata ve cheesecake’ten oluşan ilk günkü menüyle... Teşvikiye Milli Reasürans Pasajı’nda yeni yerine taşındı, eski Zanzibar’ın yerine.  Yeni mekânda yeni bir dönem de başladı, Kantin büyüdü, sadece gündüzleri değil, akşam da servis vermeye başladı. Kantin pasaja taşınmadan önce Şemsa Denizsel’de ayrı bir güzellik dikkat çekiyordu, gözleri bir başka parlıyor,  son derece fit görünüyordu.  Âşık oldu herhalde diye düşünmüş  ve hemen sormuştum.  “Evet ama bir insana değil, bir zeytinliğe” demişti o zaman.  Ayvalık’taki zeytinliği görünce vurulmuş ve bir hayat planlaması yapmış, daha çok enerjik olmak için de  hafiflemişti her açıdan.  Çok da yakışmıştı. Şimdi Ayvalık’taki aşkının peşinden gidiyor ve Kantin’i kapatıyor. Bir Kantin müdavimi olarak tüm müdavimler için ne kadar üzgünsem, hayallerinin peşinden gittiği, gidebildiği için Şemsa Denizsel için o kadar mutluyum. Eminim, yaptıklarıyla yine hayatımızı güzelleştirecek...
Ferzan Özpetek, Belçim Bilgin ve BKM ekibinden Dilara Ömür ile ‘Cebimdeki Yabancı’yı konuşuyoruz. Londra’da Soho House’daki üyelere özel film gösteriminden sonra yaptığımız soru-cevap bölümünde. İzleyiciler arasında Türkiye’den tanıdık isimler de var, İngilizler ve İtalyanlar da... İtalyanlarla arada İtalyanca da konuşuyor Ferzan Özpetek, sonra hepimizin anlaması için İngilizce ve Türkçeye dönüyor. İzleyiciler arasındaki Hüseyin Çağlayan, Belçim Bilgin ve Ferzan Özpetek’e birer soru soruyor. İki ülke, iki farklı kültür arasında gidip gelerek yaşamak üzerine... Malum, artık uluslararası işler yapabilmek için, kendimizi dünyaya anlatmak için daha mobil yaşıyoruz, daha çok gidip geliyoruz özümüzden, ülkemizden hiç kopmadan, kökümüzü kültürümüzü daha da çok koruyarak... Ferzan Özpetek, Türklerin İtalyanlardan daha çalışkan ve hızlı olduğunu anlatıyor. “Türkiye’de bir şey istediğiniz anda oluyor, İtalya’da uzun süre beklemeniz lazım” diyor. “İtalya’daki film setlerimde hep Türkleri örnek veriyorum, Türkiye’de olsa şimdi şöyle yaparlardı, böyle yaparlardı, hemen çözerlerdi diyorum. Türkleri o kadar çok örnek gösteriyorum ki herhalde sinir oluyorlardır” diye gülerek anlatıyor. Hemen arkasından da ekliyor, “Türkiye’deki setlerimde de tam tersini yapıyorum, İtalyanları örnek veriyorum”. İş yaptırmanın sırrı buradan geçiyor işte, karşılaştırmalarla örnek göstererek ekibi motive etmekten. Ferzan Özpetek, ‘Cebimdeki Yabancı’nın yönetmenliğini değil, yapımcılığını üstlenmiş. Filmle ilgili bazı sorulara “Filmin orijinalinin yazarı ve yönetmeni cevap vermeli” diyor. Her ne kadar yönetmenliği yakın arkadaşı Serra Yılmaz’a teslim etmiş olsa da birlikte geçirdiğimiz çok kısa sürede nasıl kontrolü kimseye bırakmak istemeyeceğine ve ne kadar hassas ve titiz bir gözü olduğuna tanık oluyoruz. “Karşınızda iflas etmiş bir yapımcı var” diyor gülerek, filmi ne kadar iyi şartlarda çektiklerini anlatıyor. BKM ve tabii BKM’yi BKM yapan Zümrüt Arol Bekçe’ye teşekkür ederek. Sette özel şef tarafından diyet yemeklerle beslendiklerinden tüm dış sahnelerin tamamen efekt olduğuna birçok detay paylaşıyor. “Türkiye’de film sektöründe çalışanlar hâlâ amatör ruhla, aşkla çalışıyorlar” diyor, İtalya’da ise sinemanın artık sendikalaşmış olduğunu ve o amatör ruhun kaybolduğunu söylüyor. Tabii Türkiye’deki çekim şartlarının da çok daha rahat olduğunun altını bir kez daha çizerek. “Peki ama devamı olacak mı?” sorusuna, “Bu bizim filmimiz değil, bu kadarı yeterli” cevabını veriyor Ferzan Özpetek. Arada ‘İstanbul Kırmızısı’nı da konuşuyoruz, Hekimbaşı Salih Efendi Yalısı’nın orijinal fotoğrafları ve filmleri ‘İstanbul Kırmızısı’nın çekimleri sırasında neyse ki kare kare çekilmiş, böylece yalıdaki hasar da daha kolay tespit edilebilecek. Soho House’daki gösterimi ve soru-cevap bölümünü tamamladıktan sonra Levent-Rıza-Bülent Büyükuğur ve Berk Ekşioğlu’nun restoranı Hovarda’ya geçiyoruz. En son tiyatro oyunu ‘Arzu Tramvayı’nda izlediğimiz Zerrin Tekindor katılıyor aramıza. Belçim Bilgin’le sanatçıları desteklemek için yapmak istediği harika projeyi de konuşuyoruz laf arasında. Doğrusu, bu proje de filmleri kadar heyecanlı, sürprizi bozmadan bir an önce gerçekleşmesini diliyorum.  
Korunması gereken değerli gece hayatı markalarından biri 29, şehrin simgeleşmiş mekânlarından. Yıllar önce Marka Konferansı’nda Metin Fadıllıoğlu’nu ilgiyle izlemiştim, ‘29’ kitabını anlatmıştı, “En yakın arkadaşlarım bile ‘En güzel hayat sende, en güzel manzaranın önündesin, en güzel kızlar yanında, en güzel yemekler ve içkiler elinin altında’ deyip duruyorlar. Ben de bu işin gerçekten ne olduğunu anlatmak için bu kitabı yazmaya karar verdim” diye. Ek iş olarak 33’te DJ’lik yapmaya başlamış, daha sonra İstanbul, Bodrum, Uludağ, Çeşme, Londra’da birçok mekâna imza atmış. “Eskiden kendi mekânlarımda masada oturup yemek yemezdim, ‘Patrona torpil yapıyorlar, bizim yemekler hâlâ gelmedi’ denilmesin diye. Son yıllarda kendi mekânlarımda oturmaya başladım, hatta bazen ‘En iyi masayı bana ayırın’ bile diyorum artık” demişti o zaman. Hatalarından da bahsetmişti Metin Fadıllıoğlu. “Tam 32 yer yaptım, bir kısmında çuvalladım. Bizim işte çalışmayan yerin olunca hemen terk edeceksin, en fazla iki sezon deneyeceksin” demişti. “Yeni şeyler keşfetmek için kurallara, doğru diye öğretilen şeylere ihanet etmemiz lazım. En çok da kendi uğraştığımız alanın dışına dikkatimizi çevirmemiz gelişmemizi sağlar” diye önemli bir tavsiyede de bulunmuştu. Tecrübe konuşuyor demiştik o zaman. Daha sonra Metin Fadıllıoğlu 29’u Doğuş Grubu’nun D.ream’ine sattı, Elvan Karakimseli ve Mert Vidinli bayrağı devraldı ve 29’u her zaman canlı tutmayı başardı. Şimdi ise 29 baştan aşağı yenilendi, ama yine mekân tasarımı Zeynep Fadıllıoğlu imzası taşıyor ve tabii Metin Fadıllıoğlu’nun bıraktığı iz derinden hissediliyor. İşte o yüzden önceki akşam gerçekleşen açılış partisi de şehrin en çok konuşulanlarından biri oldu. Şaşırıyor muyuz? Hayır. Cebimdeki Yabancı Londra’da “Orijinalinden daha iyi” diyenler oldu Ferzan Özpetek’in yapımcılığını üstlendiği, Serra Yılmaz’ın yönettiği ‘Cebimdeki Yabancı’ için. ‘Perfetti Sconosciuti’ adlı İtalyan filminden uyarlama ‘Cebimdeki Yabancı’. Film, cep telefonlarında neler sakladığımızı, en yakınlarımızın bile çoğu zaman gerçek yüzümüzü bilmediğini yüzümüze çarpıyor. Ferzan Özpetek, filmin İtalyan orijinalini ilk çıktığı gün izlediğini ve hemen o gün haklarını satın aldığı için kendini kurnaz hissettiğini anlatmıştı daha önce. Malum, konu evrensel, şimdi filmin adaptasyon haklarını başka ülkeler de alıyor. Biz de bugün Ferzan Özpetek ve Belçim Bilgin ile Londra’dayız, Soho House Dean Street’te filmin üyelere özel gösterimine katılacağız ve gösterim sonrası yapacağımız soru-cevap bölümünde ‘Cebimdeki Yabancı’yı Londralılarla konuşacağız. Bakalım onlar da bizim kadar çok şey saklıyorlar mı telefonlarında? Yoksa sadece biz mi bu kadar sırlarla doluyuz?    
Umut Özkanca’nın  Dubai’deki Anadolu  mutfağı restoranı  Rüya, önce pop-up’ıyla Madrid’de, sonra D-Maris ile Türkiye’de, daha sonra da 1 Haziran’da Londra’da. İşte Dubai’deki Rüya’dan ilk izlenimim… Zevkine, damak tadına çok güvendiğim tanıdıklarımdan dinledim önce Dubai’deki Rüya’yı, anlata anlata bitiremediler. Yemeklerin iyi olması zaten kaçınılmazdı, arkasında Borsa gibi artık bir restorandan çok, bir enstitü haline gelmeyi başarmış bir bilgi ve birikim söz konusu olduğu için. Türkiye’de kolay değil, bir restoranın enstitü seviyesine erişmesi. Malum, her şeyi çok hızlı tüketiyoruz, özellikle İstanbul’da restoranları da uzun soluklu yaşatmak kolay olmuyor. Böyle bir ortamda bırakın restoranların enstitü haline gelmesini, ayakta kalması bile kolay değil. Sadece yemeğin çok iyi olması da yeterli değil, arkasında çok büyük emek olması gerekiyor. Ortadoğu’nun en iyi restoranı Umut Özkanca, Borsa Restaurant’larının kurucusu olan babası Rasim Özkanca’dan edindiği bilgi ve birikimi, kendi işletme ve aşçılık eğitimiyle harmanlıyor. Zuma’nın şefi Colin Clague’yi de transfer edip Anadolu mutfağını dünyaya tanıtmak için Conran Partners ile birlikte Rüya’yı tasarlıyor. İstanbul’da Masa ve Parle gibi başarılı markalar yarattıktan sonra Rüya’yı İstanbul yerine Dubai’de açmaya karar veriyor Umut Özkanca. Esquire dergisinin Ortadoğu edisyonu tarafından 2018’in en iyi birinci restoranı seçiliyor Rüya. Esquire dergisi “Özgün, yaratıcı, yenilikçi, ve çok lezzetli” diye özetliyor restoranı. Şaşırıyorum, bütün bu yazılanları okumama, anlatılanları dinlememe rağmen Dubai’deki Rüya’ya gidip de görünce anlıyorum, yazılanların ve söylenenlerin ne kadar doğru olduğunu. Bizim mutfağımızı hiç bilmeyen birine ders niteliğinde bir mönüsü var. Mutfağımızda önemli bir yeri olup da mönüde olmayan bir şey yok, çağ kebabından lakerdaya, sarmadan mantıya, keşkekten fener buğulamaya, sigara böreğinden 2 peynirli pideye, patlıcan cipsleriyle sunulan isli patlıcandan simitten yapılmış ince gevrekli gavurdağı salatasına… Anadolu mutfağını fine dining seviyesinde yeniden yorumluyorlar, sunumlar tek kelimeyle harika. Sushi gibi sunulan sarma da hamuru şeffaf incelikte olan mantı da favorilerimden. Tatlılarda, rakılı karpuz favorim oluyor, hem çok ferahlatıcı ve hafif olduğu için, hem de harika göründüğü için. Rüya’nın brunchları da Dubai’de çok ilgi görüyor. Neyse ki bu kadar lezzetli yemeğin arasında sağlıklı birçok seçenek de var, gluten free mönüsü bile var. Rüya’da yemek yedikten sonra ağzımdan çıkan ilk cümle, “Anadolu mutfağında devrim yaratmışsınız!” oluyor. Gerçekten de hissiyatım bu. 1 Haziran’da Londra’da açılıyor Şimdi Rüya Dubai’den sonra Madrid Villa Magna’ya ve Hisarönü’nde D Maris’e konuk oluyor, daha sonra da 1 Haziran itibarıyla Londra’nın Mayfair’deki ikonik oteli Grosvenor House’da açılıyor. Rüya Londra ile mutfağımızı ayrı bir seviyeye çıkaracak. Gastroekonomi Zirvesi’nde Alan Yau’nun anlattığı gibi gastronomide Türkiye markasını sağlamlaştırmak için ilk yapmamız gereken şey Michelin yıldızlı restoranlar ayarında gurur duyulacak restoranları Londra, New York gibi gastronomi başkentlerinde açmak, desteklemek. İşte o yüzden Rüya’ya çok büyük bir görev düşüyor. Nasıl daha birkaç yıl önce Peru mutfağı dünyada bilinmezken, hayatımıza ceviche ve kinoa gibi Peru yemekleri girdiyse, Coya gibi bir restoranla Peru mutfağı nasıl başka bir seviyeye çıktıysa, işte Rüya ile de Anadolu mutfağı başka bir seviyeye çıkacak. Rüya Londra’nın açılışı sadece Rüya için değil, bizim mutfağımızın dünyaya açılımı için çok önemli. Çünkü ilk defa bu ölçekte, bu kalitede bir restoranla uluslararası arenaya çıkıyoruz. Yolun açık olsun Rüya!      
Önceki gün Mark Zuckerberg’in Senato soruşturmasında  5 saatlik ifadesini soluksuz izledim, film izler gibi. 80 milyar dolarlık Facebook’un kurucusu alıştığımız rahat halinden çok farklıydı bu sefer. Cevaplarda sık sık duraksadı, ne kadar rahatsız olduğunu açıkça belli etti. Yine de bu haliyle bile, kriz yönetimi uzmanları tarafından başarılı bulundu. Zuckerberg’e soru soran Senato üyelerinin bazıları internetten habersiz aile büyüklerinden farksızdı, belli ki konuyla uzaktan yakından ilgileri yoktu. Bazıları ise “Dün gece hangi otelde kaldığını bizimle paylaşır mısın, geçen hafta kimlerle mesajlaştığını bizimle paylaşır mısın?” diyerek sıkıştırdı Zuckerberg’i. “Herkesin önünde bu sorulara cevap vermek istemem” dedi Zuckerberg. Oysa Facebook tüm kullanıcılarının gece nerede uyuduğundan kimlerle mesajlaştığına her türlü bilgiye sahip. Ve tabii bu bilgileri istediği gibi kullanıp kullanıcılarını reklamlarla istediği gibi manipüle etme gücüne de sahip. Evet, böyle bir hakkı yok ama gücü var ve o gücü ne kadar iyi, ne kadar kötü kullanacağının da bir garantisi yok tabii. İşte bu aşamada Zuckerberg, bir önemli bilgiyi daha paylaşıyor.  Facebook’un reklamsız ve ücretli bir versiyonunun da üzerinde çalışıldığını anlıyoruz açıklamalarından.  Her ne kadar “Misyonumuz kullanıcıları birbirleriyle ücretsiz bağlantıya geçirmek” dese de. Malum, ekonomide altın kural, ücretsiz hiçbir şey yok, ücretsiz sandığınız bir servisin bedeli de ağır oluyor işte. Hem ayak izimizi hem zihin izimizi takip ediyorlar, biz sosyal ağlarda birbirimizi bulup oturduğumuz yerden kımıldamadan bir telefon ekranı üzerinden sosyalleşebiliyoruz diye sevinirken.  Zeynep Tüfekçi’ye kulak vermek lazım Zuckerberg’in sorgusundan sonra ilk iş Zeynep Tüfekçi’nin yorumlarını okuyorum. Zeynep Tüfekçi’yi TED Talk’larıyla tanıdım ve datanın kötü kullanılmasıyla ilgili yıllardır yaptığı uyarıları ilgiyle takip ettim. Tüfekçi, kendisine yöneltilen “Kongre üyeleri Zuckerberg’e ne sormalı?” sorusuna ne cevap verdiğini açıkladı: “Hiçbir şey!” Çünkü aslında Zuckerberg’e sorulacak bir şey yok. Durum ortada, bugün teknolojiyle pek ilgisi olmayan insanlar bile kullandıkları uygulamalar sayesinde bütün bilgilerinin kayıt altına alındığının farkında. Sadece Facebook değil tüm datamıza sahip olan.  Google da her şeyimizi biliyor, Instagram ve Twitter da, hatta sadece adımlarınızı saysın diye kullandığınız MyFitnessPal uygulaması da... Burada internetin tüm faturasını Zuckerberg’e çıkaracak bir durum yok aslında, sadece şirketi en büyük olduğu için.  Bunun yerine konunun uzmanları bir araya gelip Facebook’un da diğer aplikasyonların da datalarımızı korumasını sağlayacak önlemler ve daha sonra bunları zorunlu hale getiren yeni, evrensel kanun tasarıları hakkında çalışması gerekiyor. İşte asıl önemli olan bu.  Ne Zuckerberg’in Senato’ya ifade vermesi ne Facebook’u silmek doğru çözüm. Peki ama defalarca özür dileyen Zuckerberg suçlu mu? Bu alanda çalışan diğerleri kadar evet, ama tek suçlu o mu?  Kesinlikle hayır!
Yıllar önce İstanbul Life dergisinin kapak çekimi için ilk kez Hekimbaşı Salih Efendi Yalısı’na gidişimi unutamam. İki gün süren çekimlerde yalının ne kadar güzel korunduğuna da şahit olmuştuk, köklü bir ailenin dededen kalan yalıyı yaşatmak için nasıl emek ve mücadele verdiğine de... Daha sonra yalıyı Binbir Gece dizisinden Ferzan Özpetek’in İstanbul Kırmızısı’na birçok film ve TV dizisinde de izleme şansımız oldu. Yalıda harika konserler de yapılıyordu, bahçesinde düğünler, davetler de... Boğaz’ın en güzel yalılarından biriydi. El değiştirmemiş olması ve Hekimbaşı Salih Efendi ailesi tarafından özenle korunması da yalıyı yeterince özel ve ayrıcalıklı yapıyordu. İşte o yüzden daha da çok üzüldüm, dehşet verici görüntüleri izlerken. Malum, kaza daha gerçekleştiği anda Whatsapp gruplarında video görüntüleri paylaşılmaya başlandı. Şimdi Hekimbaşı Salih Efendi’nin torunlarına büyük geçmiş olsun demek dışında da yapılması gereken bir şeyler var. En azından benzer kazaların tekrarlanmaması için alınabilecek önlemler var. Boğaz, İstanbul’un her şeye rağmen güzelliğinden bir şey kaybetmemesinin en büyük nedeni. Her geçen gün daha da betonlaşarak genişleyen yürüyüş yollarıyla da kanallarla da bozmamamız lazım. Belki bu korkunç kaza hepimize bunu hatırlatır.  Gıda Dedektifi’ni takipteyiz Hatırlarsınız, ABD’de New York Times’ın ortaya çıkardığı Jama Internal Medicine tarihi belgelerini... Şeker şirketlerinin 1960’larda bilim adamlarına para ödeyerek kalp hastalıklarında “doymuş yağları” sorumlu gösterdiğini kanıtlıyordu bu belgeler. 56 yıl önce, şeker ve yağların kalp hastalıkları üzerindeki etkisini araştıran Harvard Üniversitesi’nin üç uzmanına tam 50 bin dolar ödenmiş ve biz yıllarca bunun sonuçlarını çektik. New York Times’a göre gıda endüstrisinin beslenme bilimi üstündeki etkisi bugün de sürüyor. Bu da demek oluyor ki şu anda beslenme uzmanlarının yaptığı açıklamaları da çok ciddiye almamak gerekiyor. Benim beslenmeyle ilgili son zamanlarda favorim Gıda Dedektifi. Instagram’da en çok ilgiyle takip ettiğim, en faydalı hesaplardan biri. Her gıda hakkında şaşırtıcı, ürkütücü bilgiler veriyor, sağlıklı sandığımız birçok gıdanın aslında ne kadar zararlı olduğunu son derece açık ve net bir şekilde anlatıyor. Kimseden korkmadan, çekinmeden, zaman zaman çok tanınmış markalara da sataşarak. Ne yerseniz, o’sunuz felsefesinin en iyi savunucusu Gıda Dedektifi. Yarın Haseki Kadın Vakfı’nda saat 12.30’da @portakalagaci ve @gidadedektifi ‘Ne yediğinizi bilin’ temalı bir söyleşi gerçekleştirecek. Söyleşi herkese açık. Kaçırmamakta fayda var!
Nusret sadece dünya çapında ünlü olmadı. Hiçbir ünlüde böyle bir hayran kitlesi, heyecan fırtınası görmedim. Ne Tarkan gelse, ne Brad Pitt gelse kadın-erkek, çoluk çocuk böyle heyecanlanır; bir fotoğraf uğruna sıraya girip bekler. Geçen gün tanınmış bir Türk işadamı gururla anlattı, “New York’ta, Miami’de kimlerin beni arayıp Nusret’te rezervasyon yaptırabilir misin dediğine inanamazsın!” İnanırım dedim, aynı şekilde ben de benzer istek telefonları, mesajları alıyorum. Daha geçen hafta dünyanın en büyük otel ve restoran zincirlerinden birinin sahibi “Miami’de çocuklarımı Nusret’e götüreceğim” dediğinde, hiç düşünmeden cevapladım, “Tabii yer bulursanız!”  Şaşırdı, “Ben mi yer bulamayacağım?” dedi. Malum, kendi mekanlarında deli gibi bekleme listeleri oluyor. Evet dedim gülerek. Nitekim tam da böyle oldu, çünkü Nusr-et Miami ve New York tıklım tıklım. Bütün bunların üzerine geçen hafta Dubai’de Nusret’le geleneksel kahvaltımızı yapıyoruz.  O eski arkadaşım, kendisiyle her zaman gurur duydum, şimdi de duyuyorum tabii. Bu kadar başarıya rağmen hiç şımarmadı.  Biliyorsunuz, Miami’den sonra New York’u da fethetti. “NY’ta steakhouse açmam bir Amerikalının Adana’da kebapçı açması gibi” diyor. Haklı.  “Kapıyı açtığımız gün 700 kişi geldi” diye başlıyor anlatmaya.  İran’dan görmeye gelenler var Eleştiriler olmasını normal karşılıyor. Yalan haberleri umursamıyor, işine bakıyor. Gittiği her şehre adapte olabiliyor kıvrak zekasıyla. Restorana gelen herkesin kendini özel ve önemli hissetmesi için çalışıyor. Hatta “Patronlar kendi mekanlarında, kendi işlerinde görmedikleri ilgiyi görecek” diyor.   Geçen ay David Beckham ve ailesinden Roman Abramovich’e birçok ünlü ismi ağırladı. Hatta Beckham ailesinin bir PR kampanyası çerçevesinde Nusret’e geldiği dedikodularına en güzel cevabı da Abramovich’le olan fotoğrafını “Bu da mı PR?” yazısıyla Instagram’da paylaşarak kendi çürüttü.  Gerçi baştan bu dedikoduların çıkması anlamsızdı. Çünkü Victoria-David Beckham’ın dört çocuğunun da Nusret’i hayranlıkla izlemesi, kendi sosyal medya hesaplarında Nusret’e övgüler yağdırması asla parayla satın alınamayacak ve hiçbir PR şirketinin yaptıramayacağı samimiyetteydi.  Zaten Nusret’e göre işin sırrı çocuklarda. “Çocuklar beni çok seviyor, anne-babalar da çocuklarını mutlu etmek için her şeyi yapıyor” diye özetliyor durumu. Tevazu gösteriyor, çünkü Dubai’de sohbet ettiğimiz süre içinde her yaştan hayranı geliyor, Nusret’le selfie yapmak istiyor.  Üstelik bu hayranların arasında “Dubai’de olduğunu duyunca İran’dan geldim seni görmeye” diyen de var, Nusret’in karşısında heyecandan tir tir titreyen, dili tutulan da. İşim gereği şimdiye kadar çok ünlü isimle bir araya geldim, hiçbirinde böyle bir hayran kitlesi, böyle bir heyecan fırtınası görmedim. Pratik zekası, çalışkanlığı, sporculuğu (ki şimdi spor alışkanlığını tüm ekibine yaydı, her bulunduğu şehirde çalışanlarıyla birlikte de antrenman yapıyor) hiçbir stylist’in yaratamayacağı kendi imzasını taşıyan look’u derken tamamen başka bir kategoride. Bir süper kahraman o artık.  “Başta beni kabul etmeyenler, acımasızca eleştirenler de artık kabul ediyor, zaten görüp de etmeseler kendileri yalancı durumuna düşecekler” diyor.  Sadece Instagram’dan takip ederek bile görüyorsunuz, ne kadar çok çalıştığını. O videoları, fotoğrafları çeken profesyonel bir ekip olduğunu sananlar var. Oysa Nusret ve o sırada yanında çalışanlardan kim varsa o çekiyor videoları, fotoğrafları. Nusret, Saltbae fanlarından bu kadar çok sevgi gördükçe Instagram’a bir kez daha şükrediyor, kendi hikayesini kendi dilinden ve objektifinden tüm dünyaya anlatmasına araç olduğu için. Geçen hafta Gastroekonomi zirvesinde Maça Kızı’nın yaratıcısı Sahir Erozan ve Ertuğrul Özkök sahnede konuştu. “New York Times’ın bir kötü eleştirisi Alain Ducasse gibi bir şefi bile bitirdi, ama Nusret eleştirilere rağmen New York’ta da başardı, dünya çapında tek markamız oldu” diyor Ertuğrul Özkök, Miami’deki Nusret’e gittiğini anlatarak. Nusret, Ducasse gibi sadece bir şef değil, sadece etlerin sihirbazı da değil, bir fenomen. Ve bu hiç kolay değil. Çok ciddi emek gerekiyor.
Her şey geçen hafta Hürriyet Cumartesi’nin “Türkiye’nin en iyi doğa otellerini seçiyoruz, jürimizde olur musunuz, hangi otelleri önerirsiniz?” demesiyle başladı. O gün seçenekleri sıraladığımdan beri Kazdağları’na Manici Kasrı’na gitmek istiyorum. Kazdağları olmazsa, en azından şehirde doğaya kavuşma hayalim var. Sonunda hayalim gerçek oluyor, önce Polonezköy’de buluyorum kendimi, MisBahçem’de elma ağaçlarının arasında uzun bir yürüyüş, bahçede güneşin altında çay keyfi ve sonra dükkândan şekersiz reçel, elma sirkesi derken minik bir alışveriş... Polonezköy’den dönüşte daha ruhum hazır değil, şehrin kalabalığına karışmaya. Üçüncü köprüden geçip kendimi Kilyos’ta buluyorum. Demirciköy’de Babylon’un büyük ümitlerle açılan ve ne yazık ki kısa sürede kapanmak durumunda kalan plajındayım. Babylon’un hedefi burayı sadece yazlık bir plaj değil, organik tarımla ilgilenenden kışın şömine başında kitabını okumak isteyene, yazın müzik festivaline katılmak isteyenlere hitap edecek 12 ay yaşayan bir yer yaratmaktı. Şimdi Babylon’un yerine Milyon Beach gelmiş. Milyon Beach adıyla repertuvarında Hande Yener, Hadise, Murat Boz gibi isimleri ağırlayacak gibi görünse de aslında caz brunch’larıyla dikkat çekiyor. Elif Çağlar’dan Dolunay Obruk’a tanıdık isimler var programda. Milyon Beach’i de gezdikten sonra Mako adlı çok tatlı bir balıkçıda alıyoruz soluğu. İstanbul’da bir öğleden sonrayı bir sahil kasabasında tatilde hissiyle bitiriyoruz. Daha ne isteriz? Meraklısına süper festival Bu hafta sonu müzik, yaratıcılık ve teknolojiyi buluşturan Sonar Festivali şehirde. Dün başlayan festival bugün de Zorlu PSM’de. Canlı ve DJ performansların yanı sıra görsel işitsel şovları, gündüz gerçekleşecek söyleşi, panel ve atölyeleri de içinde barındıran zengin bir programı var. Müzik programında Fatboy Slim, Black Coffee, Booka Shade, Pan-Pot, Joseph Capriati, Forest Swords, Damian Lazarus & The Ancient Moons, Gas, Rival Consoles, Jon Hopkins, Ferhat Albayrak, Islandman, Vessels, Vök, Zozo, Murat Uncuoğlu B2B Alican, Ahu ile SonarLab by Red Bull Music sahnesinde yer alacak Erol Alkan, Honey Dijon, Shigeto, Lanark Artefax, Levni, Magma Pia, Courtesy, Flava D, Fatima Yamaha, Keram Akdağ, Nosaj Thing, Zeynep Erbay, Analog Kültür Experiment performansları olacak. Yaratıcılık ve teknoloji platformu Digilogue sunumuyla gerçekleşecek performanslar arasında ise Adrien M & Claire B’nin sanat, hayal gücü ve gerçek dünyanın sınırlarını ortadan kaldıran projesi Hakanai ve yapay zekâ ve makina öğrenim uygulamalarını dijital bir büyü içinde izleyicisine sunan Hyper_Hologram da var. Ayrıca, ücretsiz katılıma açık Sonar +D’nin görsel sanatlar, interaktif içerik, sanatçı konuşmaları, sunumlar, demolar, workshop, sektörel ve yaratıcılık bazlı panellerle dolu programı da kaçırılmamalı.  
Son birkaç gündür Enerji Bakanlığı’nın kamu spotunu konuşuyoruz, Prof. Dr. Aziz Sancar ve Prof. Dr. Bilge Demizköz’ün yer aldığı.  Nobelli bilim insanı Prof. Dr. Aziz Sancar’ı tanımayan bilmeyen yok, kendisinden bahsederken herkes son derece saygılı, hakkında konuşurken ağzından çıkanı iki kere düşünüyor.  Fakat sıra Prof. Dr. Bilge Demirköz’e gelince aynı hassasiyeti göstermeyen, ona bir figürandan bahseder gibi yaklaşan çok kişiye tanık oldum.İşin acı tarafı, bunu yapan genellikle kadınlar.  Onlar acımasızca eleştiriyor hemcinslerini. Oysa artık cinsiyetleri aştığımız bir devirdeyiz; bilim adamı, bilim kadını değil, bilim insanını vurguladığımız bir dönemdeyiz. Kadınların kadınlara acımasızlığı yeni bir şey değil, her ne kadar kadın hareketleriyle artık birbirimizi desteklemeye çalışsak da. Prof. Dr. Bilge Demirköz’ü herkes yeterince tanımıyor olabilir. Onu sadece L’Oréal’den aldığı yılın bilim kadını ödülüyle biliyorsanız, çok şey kaybediyorsunuz. Prof. Dr. Demirköz’ün CERN’deki çalışmaları ve üstün başarısı ortada.  Ayrıca, genç yaşına rağmen ODTÜ’de yeni nesillere bilgilerini aktarıyor ve yeni beyinler yetiştiriyor. Çok çalışmaktan her yorulan ya da şikâyet edenden fazla çalışıyor, hem de çoğumuzun aklının ermediği konularda dünyayı değiştirecek buluşlara imza atıyor. Benim gözümden Bilge Demizköz Şanslıydım, Bilge’yi ortaokul-lise arkadaşım  olarak tanıdım. O zaman da onun yaptıklarına aklım ermezdi, hâlâ ermiyor! Üniversite yıllarında, komşu kontenjanından,  Bilge’yi daha yakından tanıma fırsatım da oldu. MIT’de fizik okuyor, matematik ve müzikle de ilgileniyordu. İşte o zaman anladım,  Bilge sadece bir bilim insanı değil, aynı zamanda çok eğlenceli, hayattan keyif almayı da bilen biri. Üstelik bizim gibi, onun ne yaptığını tam olarak anlayamayanlara, tepeden bakmak yerine, son derece anlayışlı yaklaşıyor. Küçük bir çocuğa anlatır gibi, hiç bıkmadan, sıkılmadan sorularımızı sabırla cevaplıyor. CERN’de çalışan ve bunu dünyanın en sıradan işinde çalışır gibi alçakgönüllü anlatan bir arkadaşımız olması hepimize gurur verdi. Daha sonra ise ODTÜ Fen Edebiyat Fakültesi Fizik Bölümü Öğretim  Üyesi ve doçent oldu,  ardından profesör. UNESCO tarafından düzenlenen ve uluslararası bilim kadınlarına verilen ‘Uluslararası Yükselen Yetenek’ ödülüne layık görüldü. Uzay radyasyonu hakkındaki çalışmasıyla. Projesiyle, Türkiye’de geliştirilmiş özgün malzemelerin ve elektronik bileşenlerin, uzay için toplam doz etkisi (TID) radyasyon testleri altındaki etkilerinin araştırılması ve dayanıklılığının artırılmasını hedefledi. Göreceksiniz, Bilge daha çok değerli projelere imza atacak ve biz kendisini ve başarılarını daha çok konuşacağız, sadece yer aldığı kamu spotunu değil!
Canlı müzik trendinin mahalle aralarına kadar yayılmasıyla, arabesk ve türevleri de yeniden canlandı. Selami Şahin’den Coşkun Sabah’a birçok isim yeniden popüler oldu, artık gece hayatından farklı jenerasyonlar arabesk dinlemeye koşa koşa gidiyor. 37. İstanbul Film Festivali de Türk sinemasının en tanınmış eserlerinden birinin, Arabesk’in yıl dönümünü kutluyor. 6 Nisan’da başlayacak olan festival, sinemaseverlere usta yönetmenlerin yeni filmlerinden genç ustalara, yaratıcılığın sınırlarını zorlayan filmlerden klasik başyapıtlara zengin bir program sunacak. Ertem Eğilmez’in repliklerinden şarkılarına hiç unutulmayan son filmi Arabesk, tam 30 yıl sonra, festivalde yeniden beyazperdede izleyicisiyle buluşuyor. Üstelik film gösteriminin ardından izleyicileri %100 Arabesk bir konser bekliyor. Festival kapsamında 9 Nisan 19.00’da Beyoğlu Sineması’nda gösterilecek olan film şerefine, Türkiye’de arabesk müziğin en unutulmaz, en çarpıcı isimleri Cahide’de sahneye çıkacak; üstelik sinema dünyasından isimlerle birlikte. Peki ama kimler? Gülden Karaböcek, Tüdanya, İstanbul Arabesk Project, Ayta Sözeri, Demet Evgar, Serkan Keskin, Umut Kurt ve Melisa Doğu. Kaçırmamakta fayda var! Esra Muslu’dan Londra’da pop-up Gastroekonomi Zirvesi ile aynı zamanda Londra’da Carousel adlı pop-up mekânda Türkiye’den bir şef yemeklerini sergiliyordu. Esra Muslu, İstanbul’dan Londra’ya taşınan bir şef. Daha önce Mehmet Gürs’ün Nupera döneminden, The House Cafe’lerin eski şefi Coşkun Uysal’la Nupera’da açtıkları fine dining restoranı Moreish’ten tanıyorsunuz. Daha sonra Karaköy’de Zeynep Moroğlu ile açtıkları Unter ve son olarak da Soho House İstanbul’da karşımıza çıktı. Şimdi Esra Muslu, Londra’da Zahter adlı bir restoran açmak için mekân arayışında. Öncesinde Carousel’de bir pop-up seri yaparak şimdiden Londra yeme-içme dünyasına hızlı bir giriş yaptı. Salı gününe kadar devam eden pop-up restorandaki yemeğe giden İngiliz arkadaşlarım anlata anlata bitiremedi. Yolu açık olsun! #KadınlarSahneye “Yüzyıllardır bitmedi bu mücadele, Yüzlerce yıldır hep öteki olduk kelimelerde, Yüz yüze geliyoruz her defasında kadın olmanın ağırlığıyla, Yüzlerce sorular soruyoruz var olabilmek adına Yüzlerce doğuruyoruz da anlatamıyoruz derdimizi bizden olana Yüz kere ölüyoruz, yine de yaşıyoruz bir solukta. Yüz kadın yüz replik yüzlerce yazarın dilinden sahnede, hep birlikte...” Dün, işte bu manifestoyla Kenter Tiyatrosu’nda yüz kadın yüz replikle sahnedeydi. Dünyada belki de ilk defa erkeklerin eski gücünü kaybettiği bir dönemden geçiyoruz. Geçen yıl birçok ülkede gerçekleşen kadın yürüyüşlerinden #MeToo hareketlerine önemli, sevindirici adımlar atılıyor. 8 Mart’ta İstiklal Caddesi’nde de gördük, kadınların isteyince, bir araya gelince neler yapabildiğini... Şimdi, kadınlar o gün sahneye çıkarılmadığında ses çıkarmayan erkekler düşünsün!      
Farklı ülkelerden yeme-içme sektörünü bir araya getiren Global Gastroekonomi Zirvesi nasıl geçti? İşte zirveden notlar… TURYİD ilk defa böyle bir işe kalkıştı, sektörün her alanından her seviyesinden farklı ismi bir araya getirdi ve gastronominin ekonomiye katkısını örneklerle anlattı. Dünyanın en iyi 51. restoranı seçilen Mikla’nın şefi Mehmet Gürs, “Çorbacıların, lokantacıların TÜSİAD’ı” diye özetledi TURYİD’i. Gerçekten de Turizm ve Restoran Yatırımcıları ve İşletmecileri Derneği üyelerinin hayatımızda en az TÜSİAD üyelerinin şirketleri kadar önemli bir yeri var. Herkesin kafe açmak istediği, restoran sahibi olmak istediği bir dönemdeyiz malum. Üstelik bu dönem çok da uzun süredir devam ediyor. İstanbul’da bir mekan, bir semt hızla parlayıp, hızla yok olurken herkesin içindeki restorancı olma isteğinin bu kadar uzun süre devam etmesi de şaşırtıcı. Yeme-içme sektörü ne kadar zor olsa da dışarıdan eğlenceli görünüyor tabii. Üstelik artık bu alanda markalaşmak da sadece Türkiye’de değil, bütün dünyada havalı kabul ediliyor. Bkz. Nusret. Gastroekonomi zirvesinde aslında hiçbir şeyin tesadüf olmadığını bir kez daha gördük. San Sebastian gibi dünyanın metrekareye düşen en çok Michelin yıldızının olduğu Bask bölgesinde gastronomiye devletin nasıl bir teşvik verdiğini gördük, Kore’nin kimchi’yi yaygınlaştırmak ve dünya çapında yapmak için çabasını dinledik. Refika Birgül’ün Türk mutfağını yorumlayan yemeklerinden Gönlübol adını verdiği tombul çay bardaklarına birçok şeyi konuştuk. En çok ilgi çeken konuşma D.ream CEO’su Levent Veziroğlu’nundu. Hatta Veziroğlu’nun konuşmasından sonra salonun büyük bir bölümü boşaldı. Neyse ki zirveye daha geç gelenler de oldu da salon boş kalmadı. Alan Yau’dan gastronomide Türkiye markası Hakkasan, Wagamama gibi zincirlerin yaratıcısı Alan Yau, “Yemek en güçlü duygu” diye başladı gastronominin önemini anlatmaya. Serotonin ve dopamin hormonlarını salgılamamıza yol açtığını ekledi. 1992’de kendi yarattığı Wagamama markası öncülüğünde o yıllarda dünyada esamesi okunmayan ramen pazarının geçen yıl 24.4 milyar dolar büyüklüğüne ulaştığını anlattı. Şimdi de Londra’da kurduğu Yamabahçe markasıyla pideyi dünyaya tanıtırken 134 milyar dolarlık global pizza pazarına pide ile yaklaşabileceğimizi anlattı. Türkiye’yi İspanyol, Fransız, İtalyan, Japon ve Çin mutfağı gibi dünyanın en popüler 5 dünya mutfağının ligine çıkarmak için çözümler de açıkladı: “New York, Londra, Tokyo gibi şehirlerde 3 Michelin’li restoranlarla mutfağınızı temsil edin; İstanbul ve Gaziantep’e Michelin yıldızını getirin, Gaziantep’i San Sebastian yapın” dedi. “Sosyal medyada dijital yemek içeriği paylaşın, Türkiye yemekleri ve malzemeleri için ürünün nerden geldiğini açıklayan garanti belgeleri yapın; ticaret engellerini kaldırın, daha çok sayıda uluslararası iş vizesi anlaşması sağlayın. Devlet katkısından daha çok işletme yararlanabilsin; pide, döner ve Türk kahvesi gibi Türk ‘comfort food’ sayılabilecek lezzetleri dünyaya tanıtın. Böylece 150 milyar dolarlık gastro turizm pastasından da daha büyük bir dilim alın” dedi. Gastronomide Türkiye markasını dünyaya tanıtmak için daha yolun çok başındayız. Ama umalım TURYİD’in ve düzenlediği Gastroekonomi Zirvesi’nin de katkılarıyla kısa sürede çok yol alalım. 50 liralık lahmacun meselesi Maça Kızı’nı annesi Ayla Erozan’dan devralıp bugünkü haline getiren Sahir Erozan’a yakın arkadaşları bile 50 liralık lahmacun haberleriyle takılıyor. Oysa doların 4, euro’nun 5’e, sterlinin 5.60’a ulaştığı bugünlerde lahmacun fiyatına gelene kadar gündemimizde daha çok rakam var. Kaldı ki Maça Kızı gibi bir otelin dünya çapında olduğu düşünülürse lahmacun, mantı gibi mutfağımızdan lezzetlere yer vermesi bile yeterince değerli. Bu kadar yıl aynı kaliteyi koruyarak ayakta kalmak hiç kolay değil. Dünyada Maça Kızı ayarında bir otelin fiyatlarının uygun olması beklenemez. Elbette, hepimiz karşılayamayacağız, ama zaten her bütçeye uygun seçenekler olması değil mi gereken? Maça Kızı’nın başarısını takdir etmek için müşterisi olmak gerekmiyor. Yarattıkları istihdamdan Türkiye turizmine sağladıkları katkıya övülecek daha çok şey var. Bunu anlamadan ne global olmak ne de turizmde bir yere gelmek mümkün.
İstanbul eski enerjisine kavuştu, bu hafta sosyal hayat büyük bir koşturmacayla geçti. Önce Gül Ağış’ın Pera Palas’taki Lug Von Siga defilesine gidip moda dünyasıyla kucaklaştım. Defile sonrası Vogue dergisi yayın yönetmeni Seda Domaniç’ten Mudo’nun kurucusu Mustafa Taviloğlu’na renkli bir kalabalık soluğu hemen yandaki Soho House’da aldı. Pera Palas’ın ve Soho House’un tarihi binaları İstanbul’da olduğumuz için mutlu olmamızı sağladı bir kez daha. Ertesi gün Mehtap Elaidi’nin annesi Sevim Elaidi’ye ithaf ettiği koleksiyonunu Zorlu Performans Sanatları Merkezi’nde izledim, büyük bir kalabalıkla birlikte. Hemen arkasından Brand Who defilesi ve daha sonra Lucca’da partisi vardı. Lucca’da her zamankinden daha genç ve farklı bir kitle dikkat çekiyordu. Aynı saatlerde Etiler Hillside’da ise Tolga Karaçelik’in Sundance Film Festivali ödüllü ‘Kelebekler’ filminin özel gösterimi vardı. Ertesi gün Lütfi Kırdar’da Gastroekonomi Zirvesi’nde birçok mekân sahibiyle sosyalleşilip dedikodular alındı. Çok isteyip de gidemediğim Çiğdem Akın defilesinde aklım kalarak... Zirvede en çok konuşulanlardan biri Baylan’ın Aliye Turagay’ın işletmesine geçtiği oldu. Gelişmeleri bekleyip göreceğiz. Zirve sonrası Tuvanam defilesi ve Cantinery’de Vogue’un partisi vardı. Zirveden çıkanlarla defilelerden çıkanlar burada sosyalleşti. Güzelliği ve duruşuyla en çok dikkat çeken Serenay Sarıkaya’ydı. Çıkışta yenilenen Set Kebap’ın yanındaki La Boucherie’ye geçildi. Sahnede Defne Samyeli vardı, doğrusu özgüveniyle ve pozitif enerjisiyle sahneye çok yakışmıştı. Sahneye Ozan Güven’i çağırdı, vokale geçti, onlara davulda Cem Yılmaz eşlik etti. Bir ara Ay Yapım’ın patronu Kerem Çatay da ısrarlar üzerine sahnede yerini aldı. La Boucherie’nin ve Gizli Kalsın’ın en önemli özelliği de bu zaten, kim olursanız olun kendinizi burada sahneye çıkacak kadar rahat hissediyorsunuz. Her gittiğinizde tanıdık yüzler görüyor, kendinizi emin ellerde hissediyorsunuz. Çünkü Umut Evirgen üyelik kulüplerinin bile yapamadığını yapıyor. Anadolu yakası atakta Kadıköy ve özellikle Moda’ya gitmeyeli uzun zaman oldu. Şimdi biliyorum, ev konserleri bile dolup taşıyor. Jam Sessions bahanesiyle Anadolu yakasında neler olduğunu görmek için minik bir tur yaptım. Harika mekânlar açılmış, gençler, yaşam dolu, kendi dünyalarını yaratmışlar, canlı müzik dinliyorlar. Adını bile duymadığınız gruplar, müzisyenler 200 - 300 kişilik performanslar gerçekleştiriyor. Her hafta 3-4 sanatçı söyleşisi var ve dopdolu geçiyor. 10 yıl öncenin Beyoğlu’nda gibi hissediyorum kendimi. Jam Sessions şehirde yeni, mini bir gezgin platform, müzikle yola çıkılmış ama bölgenin enerjisi ile olay büyümüş. 1 ayda 7-8 mekân, 18-19 değişik performans, 5-6 film / dizi oyuncusu / müzisyenle organize edilen buluşma, hatta değişik dükkânlarda pop - up müzik etkinlikleriyle devam etmekte... Amaç genç müzisyenleri desteklemek, onlara sahne açmak, seyirci yaratmak... Dün akşam Lara di Lara ile Bina’da, bu akşam ise Coctaeu Twins saygı gecesiyle Karga’dalar. Girişler ücretsiz, gidip araya karışmakta fayda var.    
S. Pellegrino ve Acqua Panna sponsorluğunda seçilen Dünyanın En İyi 100 Restoranı listesi, gastronomi dünyasında Michelin yıldızlarını söndürdü.  Peki ama her şey nasıl başladı?  Aslında 2002’de Londra’da bir sektör dergisinin ödülleri olarak başladı, geçen yıl ise Avustralya Turizm Bakanlığı’nın desteğiyle tören Londra dışına çıktı ve Melbourne’da yapıldı, Avustralya Restoran Tanıtım Kampanyası çerçevesinde. Avustralya Restoran Tanıtım Kampanyası sayesinde, şimdiye kadar Hobart’taki Mona’da “Invite the World to Dinner” etkinliği düzenlendi.  Sidney’de Noma 10 hafta devam eden bir pop up restoran açtı.   Kampanyanın Avustralya’ya ekonomik getirisini ise şöyle özetlemek mümkün: Yabancı turistlerin son üç yılda yemek ve şarap harcaması tam 1 milyar dolar arttı.  İşte bu aşamada bir kez daha hatırlıyoruz gastronominin gücünü ve ekonomiye katkısını.   Ülke ekonomisinde kaldıraç etkisi yaratabilir Artık Türkiye’de tam 40 üniversitede Gastronomi Bölümü var.  Gastronomi eğitimine ciddi bir talep var ve iyi yetişen bir kesim geliyor. Bu aşamada Turizm Restaurant Yatırımcıları ve İşletmecileri Derneği’nin (TURYİD) neler yapabileceğini ve Türkiye’ye nasıl bir katkı sağlayabileceğini de hatırlamak gerekiyor. Bugün TURYİD Lütfi Kırdar Kongre Merkezi’nde ilk defa Global Gastroekonomi Zirvesi düzenliyor.  Gastroekonominin Türkiye’nin ekonomisinde kaldıraç etkisi yapabileceğini, Türkiye’nin gastroekonomi alanında yol haritası belirlemesi gerektiğini söylüyor TURYİD Başkanı Kaya Demirer.  Sonra da ekliyor: “Türkiye’nin 2023 turizm hedefi 50 milyar dolar. Turist başına ortalama 670 dolarda kalırsak, bu hedefe ulaşamayız. Oysa gastroekonomiyle öne çıkıp bu geliri 1250 dolara çıkarırsak 65 milyar doları yakalayabiliriz.”  Alan Yau, gastronomide Türkiye markasını anlatacak  Zirvede son dönemde gastronomi turizmiyle öne çıkan ve ceviche ve kinoayı dünyaya tanıtan Peru, yenilikçi mutfak anlayışıyla öne çıkan Danimarka, kimchi turşusunu dünya markası yapan Güney Kore örnekleri de konuşulacak.  Malum, Güney Kore, Japonya, Peru, Danimarka ve İspanya gibi birçok ülke kendi mutfaklarını dünyaya bir marka olarak tanıtabildi.  Gastronomi alanında markalaşmış ülkelerin lider isimleri de zirveye katılıyor. Biz ise ne yazık ki şimdiye kadar kendi mutfağımızı dünyaya yeterince tanıtmayı başaramadık, Türk mutfağını markalaştıramadık.  Zirvede, gastronomide Türkiye markasını çok değerli bir isim Alan Yau anlatacak. Hakkasan, Wagamama, Park Chinois gibi dünyanın en önde gelen restoranlarının yaratıcısı, aynı zamanda Londra’da kurduğu pideci Yamabahçe ile Türk pidesini pizza gibi bir dünya yemeği yapmayı hedefliyor Alan Yau. “Gastronomi ülkelerin en iyi pazarlama aracı” diyen ve Çin ve Tayland mutfaklarının dünyada yaygınlaşmasını sağlayan Yau’nun Türkiye markası hakkında vereceği fikirler çok değerli. Heyecanla bekliyor, Gastroekonomi Zirvesi ile kendi mutfağımızı dünya çapında markalaştırmak için önemli adımlar atılmasını umuyoruz.
60 saniyede sanal dünyada neler oluyor? Google’da 2 milyon 315 bin arama yapılıyor. Whatsapp’ta 44 milyon mesaj gönderiliyor. Instagram’da 56 bin fotoğraf paylaşılıyor. Facebook’ta 3 milyon 125 bin like alınıyor. 150 milyon e-posta gönderiliyor. 430 bin tweet atılıyor. Bütün bu bilgi akışını izleyebilmek 7 gün 24 saatlik bir maraton. Bu maratonun da bir bedeli var tabii. Zeynep Tüfekçi yıllardır anlatıyor, TED konuşmasını izleyenler bilir. ‘Data’nın hayatımızı nasıl kontrol edebildiğini ve iyiye olduğu gibi nasıl kötüye de kullanılabildiğini açıkça anlatıyor. Şimdi ise Facebook’un 50 milyon kullanıcı profiline ait verilerin Cambridge Analytica veri şirketi tarafından usulsüz kullanıldığının ortaya çıkması gündemimizde. Sanki daha önce hiç bilmiyormuşuz, sosyal medyada bıraktığımız izleri gibi, herkes tepkili. Facebook’un kurucusu Mark Zuckerberg, “Hata yaptık” deyip özür üstüne özür diliyor. Gazetelere tam sayfa ilanlar veriyor. “Verilerinizi koruma sorumluluğumuz var, eğer bunu yapamıyorsak sizi de hak etmiyoruz demektir” mesajı paylaşıyor. Gerçekten de bizi hak etmiyor. Elon Musk’ın Facebook tepkisi Elon Musk ise bu olayda Facebook’u silin diyenler safında yer aldı ve kendisi de şirketleri de Facebook hesaplarını sildi. Peki ama bu bir kahramanlık örneği mi? Musk, zaten modası geçmiş olan ve artık eski gücü olmayan Facebook hesabını silerek sosyal platformlarda aktif hayatından vazgeçmiş mi oldu? Tabii ki hayır. Ve en önemlisi Facebook’un sahip olduğu Instagram hesabını da aynı şekilde silmeye cesaret edebilir mi? Kesinlikle hayır. Yoksa günümüzün en güçlü sosyal medya mecrası olan Instagram’dan bir markanın vazgeçmesi, genç jenerasyonlarda geçerliliğini çoktan yitiren Facebook’tan vazgeçmekten daha mı zor? Kesinlikle evet. Gözler Alaçatı’da  New York Times’ın 2 yıl önce derlediği, öne çıkan tatil destinasyonları listesinde ilk sırada Mexico City, ikinci sırada Bordeaux, üçüncüde ise Malta vardı. Bu 52 maddelik listeye Türkiye’den girmeyi başaran ise 14. sırayla Çeşme oldu. Eskiden İzmirlilerin sayfiyesiydi Çeşme. Bir de rüzgârı sayesinde sörfçüler biliyordu değerini. Babylon Alaçatı’nın açılışıyla İstanbullular da Çeşme’yi keşfetti. Babylon, Alaçatı’dan Aya Yorgi’ye taşındı ama İstanbullular Alaçatı’dan vazgeçmedi. Emre Ergani’den Metin Fadıllıoğlu’na İstanbul’un tanınmış işletmecileri de Çeşme’de mekân açtı. Güler Sabancı’dan Erol Tabanca’ya iş dünyasından birçok isim de Çeşme’ye otel yatırımı yaptı. Yine de turizmciler hep dertliydi, “Çeşme zor bir bölge, çünkü yabancı turist gelmiyor” diye. Gerçekten de öyleydi, Bodrum’a, Antalya’ya, Fethiye’ye yabancı turistler akın ederken Çeşme’de sadece yerli turistler vardı. İşte bu yüzden Çeşme’nin New York Times’ın 2016’da gezilecek görülecek 52 yer listesine girmesi çok önemliydi. New York Times, “Gastronominin öne çıktığı bir Ege kıyısı” diye özetlemişti Çeşme’yi. Zeytin, sakız, enginar gibi yerel lezzetlerin ve şarap bağlarının, Noma’dan ilham alan Alancha’dan ve İstanbul ve İzmir’den transfer olan restoranların etkisinden bahsetmişti. Şimdi ise Alaçatı’yı dünyaya tanıtacak iki etkinlik var gündemde. 11-13 Mayıs’ta Tasting Alaçatı ve Peak-Talks. Dünyadan yıldız şefleri ağırlayacak Peak Talks’un küratörü ise şef Kemal Demirasal. Heyecanla bekliyoruz.      
Eczacıbaşı Grubu’na ait VitrA’ya yaptığı tasarımla Elle Décor Türkiye’den ‘En iyi banyo tasarımı’ ödülünü alan Sebastian Conran’la atölyesinde buluştuk, üzerinde çalıştığı tasarımları ve daha fazlasını konuştuk. Sebastian Conran, Londra’da punk akımının yükseldiği dönemde üniversite eğitimini tamamlamış, The Clash’in afişlerini de tasarlamış, Sex Pistols’ın ilk konser programını da yapmış. “O zaman tasarım eğitimi değil, rock’n roll öğrenerek mezun oldum üniversiteden” diyor. Zaten tasarım onun DNA’sında var, babası Terence Conran Sebastian 7 yaşındayken onu marangozluk tezgahının başına oturtmuş, amcası ise daha da küçükken çalar saatler verip “Bütün parçalarını sök, sonra tekrar birleştir ama bozulmasın” diye tembihledikçe gerçek saatlerle yap-boz oynamış. Şimdi ise zamanın ruhuyla birlikte, onun rock’n roll’u da değişmiş. “Artık yaşlılık rock’n roll” diyor. Onun için yaşlılığa uygun tasarımlar yapıyor. Şimdiye kadar kimsenin yapamadığı bir tekerlekli sandalye üzerinde çalışıyor. İlk prototipinden şimdi geldiği noktaya kadar hepsini birlikte test ediyoruz. Bildiğimiz tekerlekli sandalyelerin aksine sağa sola çapraz gidiyor, yükselip alçalıyor, nereye çarpıp çarpmayacağını bildiği sinyalleri var. Bir de minik oyuncak köpek robotlar tasarlamış. Özelliği sadece sevimli olması ve komut alması değil. Gözlerindeki kamera sayesinde sahibinin yüzünü tanıyor ve kalp krizi, felç ya da herhangi bir rahatsızlıkta durumu hemen fark edip ambulans çağırabiliyor. Tasarım Müzesi onun eseri “Daha çok gençsiniz, yaşlılığı bu kadar fazla düşünmek için” diyecek oluyorum. Malum annesi Shirley Conran 86 yaşında hâlâ kitap yazıyor, son kitabı yaşlılara Apple ürünleri kullanma kılavuzu. Babası Terence Conran 87 yaşında, ne yaşam tarzından ödün veriyor ne de hayatımıza güzellikler katmaktan... Londra’daki Design Museum onun eseri, servetinin büyük bölümünü hobilerine ayırmak yerine dünyanın ilk tasarım müzesine bağışlamayı seçmiş. Bu durumdan Sebastian da aile fertleri de mutlu. “80 yaşıma 18 yıl kaldı, ne yaparsam bu 18 yılda tasarlamalıyım ki 80 yaşında rahat etmeliyim” diyor Sebastian Conran. Moley adlı bir mutfak robotu da tasarlamış, hayır bildiğiniz meyve-sebze sıkan mutfak robotlarından değil. Bir şefin yapabileceklerini olduğu gibi taklit edip yemek pişiriyor; buzdolabında malzeme eksikse süpermarketin internet sitesinden kullanacağı kadar sipariş veriyor, kapınıza teslimini sağlıyor. “Yemek yapmayı seviyorum; benim için yapması önemli değil ama sonrası, toplaması, temizlik yapması en sevdiğim özelliği” diyor Sebastian Conran. “Tabii ilk etapta bu robot çok pahalı piyasaya çıkacak” diyor. Ardından da ekliyor: “Ama küçükken babamın çok varlıklı bir arkadaşının evinde ilk kez bulaşık makinesi gördüğümde ne kadar heyecanlandığımı unutamam. Bulaşık makinesi, çamaşır makinesi hayatımıza giren ilk robotlar aslında”. “O zaman o kadar pahalıydı ki bizim evimizde yoktu ama şimdi İngiltere’de yoksulluk sınırının üstündeki her evde bir bulaşık makinesi var” diye ekliyor.  “Zamanla bu robotların fiyatları da makul hale gelecek.” “Kalıcı tasarımlar peşindeyim” “Peki, yüzlerce tasarım yaptınız, Mothercare gibi bir markanın baş tasarımcısı oldunuz. Londra Tasarım Müzesi’nde sergilenmek üzere hangi tasarımınızı seçerdiniz?” diyorum. Son derece mütevazı yanıtlıyor: “Bir sonrakini”. “Şimdiye kadar yapmadığım bir şeyi seçerdim, çünkü yeni yaptığım şeyler beni heyecanlandırıyor, artık kaç mutfak aksesuarı tasarımı yaptığımı hatırlamıyorum bile ama robotlar, elektrikli sandalye beni heyecanlandırıyor” diye anlatıyor. “Eski tasarımlarıma baktığımda utandığım da oluyor” diyor, Marks & Spencer için 30 yıl önce tasarladığı bir pantolon askısını göstererek. “Tabii her teknolojik tasarım da heyecanlandırmıyor” diye ekliyor. “Her telefon çıktığından bir yıl sonra yeni modelin çıkmasıyla değerini kaybediyor. Hâlâ uzun yıllar yaşayacak, kalıcı tasarımlar peşindeyim” diyor.      
Londra’da bir tasarım ödülleri davetinde tanıştım Sebastian Conran ile. Yaşam boyu başarı ödülü almak için sahneye çıktığında “Bu ödülü doğru Conran’a verdiğinize emin misiniz?” diyerek herkesi güldürmüştü. Çünkü sadece İngiltere’de değil, dünyada tasarım denince akla ilk gelen birkaç isimden olan ve Habitat, Conran Shop gibi mağazaların yaratıcısı Terence Conran’ın büyük oğlu kendisi. Kardeşi Jasper Conran da Sophie Conran da kendisi gibi birer tasarımcı. Sebastian Conran’ı ailenin diğer fertlerinden ayıran en büyük farkı tüm aile fertleriyle iyi ilişkilerinin olması ve tabii belki de bunu sağlamasına neden olan, kendi ismini taşıyan stüdyosu Sebastian Conran Design. Hatırlayacaksınız, bir süre önce Elle Décor Türkiye tarafından Eczacıbaşı Grubu’na ait VitrA için yaptığı Eternity koleksiyonu ile ‘En iyi banyo tasarımı’ ödülünü de aldı. Sebastian Conran’ın Hammersmith’deki eski otomobil garajından bozma atölyesine gittiğimde Elle Décor Türkiye’nin ödülü başköşede duruyor, hemen arkasında Kraliçe Elizabeth’den bir teşekkür mektubu var, onun yanında ise John Sorrell’den bir not... Sebastian Conran, kendisine verilen hediyelerin değerini çok iyi biliyor. Daha önceki buluşmamızda kendisine hediye ettiğim Ahmet Ertuğ imzalı ‘Ayasofya’ kitabını hâlâ anlata anlata bitiremiyor. “Bir hazine armağan ettin bana” diyor. Bu sefer ise yanımda annesi Shirley Conran’a iletilmek üzere ‘Füreya’ kitabı var. Kale Grubu’nun katkılarıyla düzenlenen ‘Füreya’ sergisi harikaydı. Serginin küratörlerinden Karoly Aliotti sayesinde kitabın İngilizce edisyonuna kavuşup, Sebastian’a büyük bir gururla teslim ediyorum, Karoly’nin, serginin ve tabii Füreya’nın hikâyesini anlatarak... Çünkü annesi Shirley de Füreya gibi zamanının çok ötesinde, öncü kadınlardan, 1960’larda yazdığı ‘Superwoman’ kitabı hâlâ güncel. “Çok üzülüyorum, Türkiye’nin bize bu kadar eksik, hatta zaman zaman yanlış anlatılmasına, bu kadar değerden yeterince haberdar olmamamıza” diyor kitabı inceleyerek. Karşımda son dönemin yükselen değerleri yerine kültürün değerini bu kadar iyi bilen birini bulmuşken Türkiye’den bavul bavul kitap taşıyıp daha da çok anlatmak istiyorum. Neyse ki Sebastian Conran, VitrA iş birliği için sık sık İstanbul’a geliyor ve şehrin güzelliklerinin farkında. Sebastian Conran farklı kültürlere çok değer veriyor, zaten bu yıl Paris’te gerçekleşen Maison Objet’de Japon artizanlarla birlikte hazırladığı Gifu Sebastian Conran koleksiyonunu tanıttı. Japon kültürünün etkisindeki tasarımları ve işçiliği daha uluslararası tasarımlara dönüştürdü. Özellikle 3 ayaklı sandalyeleri ve masayı çok beğeniyorum. Yakında birçok restoranda onları görürsek şaşırmamak lazım. Sebastian Conran ile üzerinde çalıştığı yeni projeleri de konuştuk tabii. Yarın Milliyet Pazar’da.  
İstanbul Moda Haftası, resmi adıyla Mercedes Benz Fashion Week Istanbul sektör için çok önemli bir etkinlik. Moda haftaları dünyanın hiçbir yerinde eğlence olarak görülmüyor. Aksine, büyük bir sektör organizasyonu olarak görülüyor, tamamen moda basını, blogger’ları ve satın almacılara yönelik yapılıyor. Ön sırada ünlü davetliler de oluyor, daha fazla dikkat çekebilmek, daha fazla haber değeri sağlamak için. Ama onun dışında sektörle ilgisiz kimse süslenip püslenip boy göstermeye gelmiyor. İşte biraz da bu yüzden New York, Londra, Milano, Paris moda haftaları ne olursa olsun ertelenmiyor, iptal edilmiyor. Çünkü herkes sektörün eğlenceden çok daha öte olduğunu kabul etmiş durumda. Umalım, bizde de öyle olsun, İstanbul Moda Haftası da sektörle gerçekten ilgili kişileri bir araya getirebilsin, moda yazarları, editörleri üşenmesin, bizim diye küçümsemesin ve defileleri takip etsin. Biz ne kadar sahiplenirsek, başkaları da o kadar saygı duyacak İstanbul Moda Haftası’na. İşte önümüzdeki hafta gerçekleşecek etkinlikten notlar... - Mercedes-Benz Fashion Week Istanbul 27-30 Mart tarihlerinde Zorlu PSM’de gerçekleşecek. Katılımcı marka ve tasarımcılar sonbahar-kış 2018 koleksiyonlarını sergileyecek. - Bu sezon 32 marka ve tasarımcı katılıyor. - Bahar Korçan Nişantaşı’ndaki yeni butiği Bahar Korçan Stories’de; Gül Ağış, Pera Palace’ta, Raşit Bağzıbağlı defilesi ise Shangri-La Bosphorus’ta. - 28 Mart Çarşamba akşamı Belma Özdemir defilesine Sertab Erener’in performansıyla başlayacak. - 29 Mart Perşembe akşamı Tuvanam defilesi için Çağla Şikel podyuma çıkacak. Aynı gün Cihan Nacar defilesinde ise Tülin Şahin podyuma çıkacak. Aynı defilede Merve Özbey de performans sergileyecek. 30 Mart Cuma günü Mert Erkan’ın defilesinde ise Sema Şimşek ve Tuğçe Sarıkaya yürüyecek. - Bu sezon moda haftasını yabancı basının yanı sıra 102 şirket ve mağazayı temsilen dünyanın farklı ülkelerinden toplam 140 kişilik bir satın alma ekibi takip edecek. - Etkinliğin marka ve tasarımcılar için ticari ayağını temsil eden The Core, 28-29 Mart tarihleri arasında. Satın alma sorumluları The Core sayesinde koleksiyonları yakından inceleme şansı bulacak. - 50 kişilik bir basın, sokak stili fotoğrafçısı ve influencer’dan oluşan yabancı davetli topluluğu da MBFWI’yi İstanbul’da takip edecek. Sokak stili fotoğrafçısı, @le21eme Instagram hesabının kurucusu Adam Katz Sinding de MBFWI’nin davetlisi olarak İstanbul’a geliyor. - Moda haftasının 11 sezondur isim sponsoru olan Mercedes-Benz, geride bırakılan 10 sezonu onurlandıran bir koleksiyon kitabı sunuyor. Geçtiğimiz beş yılın en unutulmaz anları, katılan tasarımcıların defile ve sunumlarını yaratıcı fotoğraflar eşliğinde bir araya getiren “Story of X Seasons” isimli kitap Türk moda tarihinin ortak belleği niteliğinde. - Geçtiğimiz sezonlarda Mercedes-Benz Fashion Week Istanbul kapsamında Özlem Kaya, Zeynep Tosun, Gül Ağış (Lug Von Siga), Hande Çokrak (Maid in Love), Gülçin Çengel, Mehtap Elaidi, Bahar Korçan, DB Berdan ve Başak Cankeş (Bashaques’) defilelerini sunan Mercedes-Benz, bu sezon tasarımcı Şansım Adalı’nın markası Sudi Etuz’un defilesini sunacak. - Moda haftasının ana sponsorlarından Samsung, yeni Galaxy S9 telefonu MBFWI kapsamında özel bir proje ile sunuyor: Usta fotoğrafçı Tamer Yılmaz MBFWI’nin gizli kahramanlarını fotoğrafladı. 26 Mart akşamı bu fotoğraflar sergilenecek.
Dubai, Louvre’dan Guggenheim’a birçok değerli müzeyi Ortadoğu’ya getiren Abu Dabi ve Doha’yla yarışıyor. Art Dubai ile şehre farklı bir kitle çekiliyor, dünyanın dört bir yanından önemli koleksiyonerler güzel havayı da fırsat bilip soluğu Dubai’de alıyor. Çağdaş sanat sezonuyla Dubai’de sadece kültür-sanata değil, turizme de büyük katkıda bulunuluyor. Malum, bizim de İstanbul için isteyip de henüz istediğimiz noktaya gelemediğimiz durum. Kadınlar matinesi şaşırtıyor Art Dubai çağdaş sanat fuarında son dört yıldır modern bölümü de yer alıyor. Tam dört yıl önce Art Dubai’yi Contemporary Istanbul ekibiyle birlikte ilk gezdiğimde, fuar genelinde Arap zevki öne çıkıyor diyemiyorum, ama bu gerçekten öyle olmadığı için mi yoksa artık gözümüz çok alıştığı için mi, emin değilim demiştim. Bakalım bu yıl da aynı hisler içinde mi olacağım? O zaman beni en çok şaşırtan fuarın halka açılışının ilk gününde bir kadınlar matinesi yapılıyor olmasıydı. Galeri sahibi olsanız ve standınızda duracak bir kadın görevli yoksa bile fuar alanından çıkmanız gerekiyor. Kadın kadına fuar gezisi de bir tuhaf tabii. Neyse ki Art Dubai sırasında şehrin farklı yerlerinde farklı sanat etkinlikleri de var. Design Days adlı mobilya ve tasarım fuarı ve eğer yol gözünüzde büyümüyorsa Sharjah’daki sergiler de mutlaka görülmeli. Unutmadan, Art Dubai 24 Mart’a kadar devam ediyor. Galeriler Alserkal Avenue’da Dubai’de çağdaş sanat denince en çok öne çıkan: Alserkal Avenue. Burası Tophane gibi galerilerin yeni yeni toplandığı bir bölge. Kurucusu Alserkal, belli ki Türkiye’deki çağdaş sanat piyasasını yakından takip ediyor. Buradaki galerilerde karşınıza Devrim Erbil gravürleri de çıkıyor, bir başka galeride İranlı erkek sanatçılar, kadın sanatçıların işlerine yer vermeyen galerileri protesto ediyor. Her galerinin ve koleksiyonerin kadın sanatçı kontenjanı olması gerektiğini savunuyorlar. Sikka Art Fair de görülmeli Art Dubai ile eş zamanlı olarak yapılan bir de Sikka Art Fair var. Sikka eski evlerin restore edilmesinden oluşan bir sanat merkezi olmuş. Sikka’da en unutamadığım iş, Dubai’de çalışan işçilerin başlarını bağladıkları poşu benzeri ‘gamcha’ ile yapılan işçi portreleriydi daha önce. Elise Vazelakis’in eserlerinin satışından elde edilen gelirin bir kısmı da Dubai’de bitmek bilmez inşaatlarda çalışan işçilere bağışlanıyordu. Peki ama ne için? Korkunç sıcakta kan ter içinde çalışırken sadece su içebilmeleri için. Dubai’nin zenginliğini düşününce Los Angeles’lı bir sanatçının Dubai’deki işçilere sanat eserleriyle su yardımı yapması ister istemez içimizi cız ettirmişti o zaman. Bu yıl da Sikka Art Fair’de etkileyici bakalım neler olacak? Sikka Art Fair 26 Mart’a kadar devam ediyor. Yolunuz Dubai’ye düşerse duyurulur!        
Karaköy, Arnavutköy gibi yükselen semtlerin izinde ilerlerken Beyoğlu’nu çok ihmal ettik. Şimdi ise İstanbul Modern’den Galeri Nev İstanbul’a birçok kültür-sanat merkezinin de semte taşınmasıyla Beyoğlu eski güzel günlerine geri dönüyor. Maymun iştahlıyız, çok sevdiğimiz bir semtten bile anında vazgeçebiliyoruz. Yeni bir semti yüceltirken, başka bir semti tamamen hayatımızdan çıkaracak noktaya kadar gelebiliyoruz. Önce Karaköy’ü parlattık, sonra Arnavutköy’ü. Yetmedi, önce ayağımızı Karaköy’den çektik, sonra Arnavutköy yerine Bebek’e geri döndük. Şimdi ise şehrin kalbine Beyoğlu’na geri dönüyoruz. Beyoğlu bitti diyenlere cevap Tabii bu kararlarda sadece yeni açılan mekanlar etkili olmuyor, her ne kadar onlar da çok etkili olsa da. Belediyeler tarafından yapılan düzenlemeler de kararlarımızda önemli rol oynuyor. Şimdi İstiklal Caddesi düzenlemesinin tamamlanmasıyla, tramvayın yeniden hayatımıza girmesiyle, Yapı Kredi Kültür Sanat binasının açılmasıyla başlayan süreç hızla devam ediyor. Önce bugün Karaköy Antrepo’da son gününü geçiren İstanbul Modern açıkladı, geçici olarak Beyoğlu’na taşınacağını, sonra ise Galeri Nev İstanbul’dan haber geldi. Haldun Dostoğlu, Galeri Nev İstanbul’u, Pi Artworks, ArtSümer Galeri ve Mixer ile birlikte Karaköy’de Juma Art binasına taşımıştı. Şimdi ise Karaköy’den çıkıp eski yeri olan Galatasaray’daki Mısır Apartmanı’na dönme kararı aldı. Kültür-sanat merkezlerinin Beyoğlu’na dönüşü elbette sevindirici. Zaten Arter’den Fransız Kültür Sanat’a sevdiğimiz kültür-sanat merkezleri meraklılarıyla dolup taşıyor. Hayata Sarıl Lokantası’ndan Firuze’ye Beyoğlu’na sevdiğimiz yeni mekanlar da katıldı bu süreçte. Neyse ki Ece’den Asmalı Cavit’e, Yeni Lokanta’dan Soho House’a İstanbul’a değer katan mekanlar Beyoğlu’nun en sakin döneminde bile pes etmedi, vazgeçmedi; Beyoğlu’nun her zaman ayrı bir yeri olduğunu inatla savundu. Ama Beyoğlu’ndaki değişimin en etkileyici habercisi ne düzenlemenin bitmesi ne yeni mekanların açılmasıydı. Asıl etkileyici olan 8 Mart Dünya Kadınlar Günü’nde Beyoğlu’nda yürüyen İstiklal Caddesi’ni dolduran kadınlardı. İşte bu manzara, Beyoğlu bitti diyenlere en iyi cevap oldu... Soho House İstanbul 3 yaşında Açıldı, açılacak diye aylarca konuştuk. “Kurucu üye olabilecek miyiz?”, “Komiteden onay alabilecek miyiz?”, “Üye olursak yurtdışındaki Soho Houselara gidebilecek miyiz?” diye birbirimizi yedik. Meghan Markle’dan Jamie Dornan’a, Eddie Redmayne’den Jemima Goldsmith’e birçok pırıltılı isimle İstanbul’da Soho House sayesinde birlikte eğlendik. Kurucusu Nick Jones ve ekibi sadece eğlencede değil zor zamanlarımızda da yanımızdaydı. Soho House’un ilk yaşgünü partisini ertelemek zorunda kaldılar. Bırakın turistlerin gelmesini, İstanbulluların bile sokağa çıkmaya korktuğu günlerde hep birlikte İstanbul’a gelip İstanbullu üyelerimize destek olmalıyız dediler. “Her şehrin daha popüler olduğu zamanlar oluyor, İstanbul gibi enerjisi olan bir şehri asla durduramazsınız, yavaşlatabilirsiniz ama asla durduramazsınız” diyor Nick Jones, New York’ta da benzer durumlar yaşadıklarını anlatarak. Malum 11 Eylül’de New York’ta İkiz Kuleler’in yıkılışını yerinde görmüş biri olarak söylediklerinde haklı. Aradan geçen 3 yılda hayatımızda ciddi değişiklikler oldu. Neyse ki Beyoğlu’nun yeniden yükselişi de bu yılın sevindirici gelişmelerinden. Nick Jones ve ekibi, Soho House İstanbul’un 3. yaşgününü üyeleriyle birlikte kutlamaya hazırlanıyor. Daha şimdiden çok konuşulan parti 20 Mart Salı akşamı. Heyecanla bekliyoruz.                       
Türk sanatçıların işlerini yurtdışında tanıtmak için çeşitli çalışmalar yapılıyor. Füsun Eczacıbaşı’nın kurduğu, koleksiyonerlerin desteklediği Saha Derneği’nden Yeşim Turanlı’nın galerisi PiArtworks’ün şubesini Londra’da açmasına kadar... Nişantaşı’ndaki Merkür Galeri’nin sahibi Sabiha Kurtulmuş da Londra’da pop - up bir galeri açtı, Suat Akdemir sergisiyle. Suat Akdemir, benim tanımaktan gurur duyduğum, nev-i şahsına münhasır gerçek bir sanatçı. Eserlerini de kendisini de çok seviyorum, dünyanın farklı yerlerinde bisikletle yaptığı yolculuklardan notları ve fotoğrafları paylaştığı kitaplarının da ayrı bir yeri var. Suat Akdemir, kendi sergi açılışlarına bile gelmeyi çok sevmese de Şebnem - Mahmut Ünlü’den Mehveş Arıburnu’na değerli Türk koleksiyonerler Londra’daki serginin açılışındaydı. Sergi, Londra’da daha da çok duyurulmalı ve bizim dışımızda da daha çok kişiye ulaşmalı. Böyle iyi niyetli denemelerle başlıyor her şey, umalım sonrası daha da iyi olsun. Yosma yenilendi Sergi sonrası Türkiye’den gelenlerin nereye gideceği belliydi, Marylebone’daki Yosma’ya. Yosma, Levent-Rıza-Bülent Büyükuğur ve Berk Ekşioğlu’nun İstanbul Doors Group’u Doğuş Grubu’na sattıktan sonra Londra’da kurdukları Good Food Society’nin ikinci restoranı. Önce İtalyan şarap ve zeytinyağı üreticisi Frescobaldi ailesiyle Mayfair’de Frescobaldi adlı bir İtalyan restoranı açtılar, sonra ise Türk restoranı Yosma’yı. Daha sonra ise Soho’da Palomar’ın yanında Hovarda’yı açtılar, Ege mutfağı ağırlıklı restoranından çok DJ’li barıyla sevildi Hovarda. Şimdi ise Yosma’yı da yenilemişler, hem menüde değişiklikler var, hem de bar restoran kısmından ayrılmış ve daha eğlenceli bir hale gelmiş. Yosma, ilk açıldığı zaman çok büyük ve uğultulu olmasıyla eleştiriliyordu. Şimdi ise bakalım yeni haliyle Hovarda kadar ses getirecek mi? Erdem, Londra Kraliyet Balesi’nde Hüseyin Çağlayan, Walt Disney Concert Hall’da Los Angeles Senfoni Orkestrası’nın sahnelediği, Zaha Hadid’in sahne tasarımını yaptığı Mozart-Da Ponte operası Così fan tutte’nin kostüm tasarımını yapmıştı. Daha sonra ise Sadler’s Wells’de sadece kostüm tasarımı değil koreografiye de imza atarak ‘Gravity Fatigue’ adlı dans performansını sahneye koydu. O zamandan beri ilk defa şimdi, yakından takip ettiğimiz Türk kökenli İngiliz tasarımcı Erdem böyle bir iş birliğine imza atıyor. Erdem, Londra Kraliyet Balesi’nin Christopher Wheeldon imzalı son gösterisi ‘Corybantic Games’in kostüm tasarımını yaptı. Önceki gün prömiyeri yapılan bale de kostümler de çok beğenildi.
Yeni bir değerlendirme var artık: Puanınız kadar varsınız. Önce puanınız düşüyor. Sonra eşiniz, dostunuz kara listede olduğunuzu duyuyor ve kendi puanlarının da etkilenebileceği düşüncesiyle sizi sessizce hayatlarından çıkarıyorlar. Algoritme göre puanınız daha da hızla düşüyor tabii.  Yukarıda okuduklarınızı pekâlâ Black Mirror dizisinin üçüncü sezonunun ilk bölümü sanmış olabilirsiniz. Hani bir uygulamayla herkesin birbirini 5 üzerinden puanladığı ve tamamen yüksek ya da düşük puan üzerinden birbirini yargıladığı bölüm... Yüksek puanı olanlar en lüks evlerde yaşıyor, sinirlerine hâkim olamayanlar ya da düşük puanı olanlarla görüşenlerin ise anında kendi puanları da düşüyor ve toplumun sunduğu daha cazip imkânlardan yararlanma şansıyla vedalaşıyorlar. Her davranış birlikte çalışılan kişiler tarafından da bir kahve zincirinde servis yapan görevli tarafından da değerlendiriliyor ve puanlanıyor. Çin’de başlıyor Oysa The Telegraph’daki habere göre Çin hükümeti gerçekten de böyle bir kişisel kredi puanlama sistemi kuruyor. Hayır, sadece bankalar tarafından kredi reytingi değil söz konusu olan. Zhima Credit, mobil ödeme sistemi Alipay ile bağlantılı ama kullanıcılara başka alanlarda da puan verecek.  Borcunuzu ödemek iyi bir reyting almanıza neden olacak, ama bazı ürünleri satın almanız ya da bazı kişilerle görüşmeniz de etkili olacak bu puanın belirlenmesinde. Wired dergisine göre yüksek puanı olanlar Pekin Havalimanı’nda güvenlikten bile hızlı geçebilecek. Uzun saatler bilgisayar oyunu oynayanların ise puanı düşecek. Daha önce mahkeme tarafından herhangi bir ceza yemiş olanlar, bu sistem tarafından kara listede ilan edilecek ve ikinci sınıf vatandaş damgası yiyecek. Bırakın bankadan kredi almayı, hızlı trende bilet bile alamayacak. Zaten böyle yaşıyoruz Daha önce bir arkadaş grubuyla Black Mirror’ın hayatın ‘like’lar üzerine kurulu olduğu bölümünü masaya yatırmıştık.  “Gelecek korkutuyor, bu dizi beni depresif yapıyor” diyen de vardı, “Zaten böyle yaşıyoruz” diyen de... Sosyal medyadaki ‘beğeni’lerimizden değil, Uber’deki puanımızdan bahsediyorlardı o zaman. İşte o ana kadar aklımın ucundan bile geçmemişti Uber puanıma bakmak. Birden herkesin kendi puanına bakmasıyla, puanı daha yüksek olanlar düşük olanlara puanlarını nasıl yükseltebilirler tüyoları vermişti uzun uzun. Hepimizi almıştı bir telaş, bir stres... ‘Beğeni’ler, yıldızlar nasıl artacak diye... Oysa şimdi Uber puanınız ya da Black Mirror izleyicisi olup olmamanız değil önemli olan. Gerçek hayat da yavaş yavaş puanlar üzerine kurulu hale geliyor.  Her ne kadar hâlâ sosyal medyada en yersiz yorumları yazanlar olsa da... RIP Stephen Hawking! “Bilginin en büyük düşmanı bilgisizlik değil, bildiğini sanmaktır.” Onu tek bir cümleyle hatırlayacak olsaydık, bu olurdu. Stephen Hawking sadece bilim adamı olarak değil, aynı zamanda tüm yaşadıklarına rağmen hayata daima tutunmasıyla, yaşam sevincini kaybetmemesiyle de önemli bir örnekti. Üstün zekâsına rağmen sosyal hayata da toplumun gerçeklerine de her zaman uyum sağlamayı başardı.  Çok büyük bir değerdi, çok acı bir kayıp.
Bir uçak düşüyor, 11 kişi hayatını kaybediyor, nokta. Nereden döndüklerinin, ne için gittiklerinin, nasıl imkânlara sahip olduklarının hiçbir önemi yok. Ölüm söz konusu olduğunda ne imkânların bir önemi kalıyor ne de başka bir şeyin... Her ölüm her aileyi, her arkadaşı, her seveni derinden yaralıyor. Ama nedense son zamanlarda daha da çok dile getirilen ‘biz - siz’ ayrımı bu kadar acı bir kazada bile yine su yüzüne çıkıyor. Tam da hepimizin en korunmasız, en eşit olduğumuz anda bile... Biz nasıl bu hale geldik? Gerçek hayattan nasıl bu kadar koptuk da sosyal medya canavarlarına dönüştük? Her şeyi karşılaştırdığımız yetmiyormuş gibi, gencecik insanların, hayatlarını bırakın, ölümlerini karşılaştırmaya başladık... Sosyal medyada yazılanları okudukça kanım donuyor, bu kadar öfke ve nefretin sonu ne olacak? Daha da fenası, aile, kızlarının sosyal medya hesaplarını kapatınca kızları adına açılan sahte Instagram hesapları... Çok acı bir şekilde çok erken yaşta, en yakın arkadaşlarıyla birlikte hayatını kaybetmiş birinin arkasından sahte hesaplarını açmak nasıl bir ruh hastalığıdır? Hayatını kaybedenlere ve geride kalan acılı ailelere nasıl bu kadar duyarsız olunabilir? Başsağlığı ve sabır dilemekten başka elden bir şey gelmiyorken... İkili delilik: Uber - taksi Kabul etmek lazım, dünya hızla değişiyor, artık eskisi gibi kimsenin 2 anahtar hayali yok. Ev, araba sahibi olmak değil önemli olan, boşuna Airbnb ve Uber tek bir ev ya da araca sahip olmadan dünyanın en büyük şirketleri haline gelmiyor. Dünyanın her yerinde Uber ve benzeri uygulamalarının sağladığı kolaylıklar taksilerden giderek uzaklaşmamıza neden oluyor. Ama bunda sadece Türkiye’de değil, dünyada da taksi şoförlerinin payı büyük. Mesafeyi beğenmemeleri, yolu uzatmaları, bağıra çağıra telefonda konuşmaları, arabaların temiz olmaması gibi birçok evrensel sorun var.     Şimdi İstanbul’da bir de taksi şoförlerinin Uber araçlarına ve sürücülerine uyguladığı şiddet çıktı başımıza... Taksi şoförünün Uber aracının önünü kesip levyeyle araca saldırısının telefonla çekilen görüntülerini hepimiz izledik. Peki ama bu görüntülerden sonra Uber mi tercih edersiniz, taksi mi? Hangisinde kendinizi daha güvende hissedersiniz? Evet, “Uber’de acaba ceza yer miyim?” diye hafif bir tedirginlik oluyor İstanbul’da ama doğrusu elinde levyeyle başka araçlara saldıracak kadar gözü dönmüş bir şoförün taksisine bineceğime Uber’i tercih ederim. Üstelik serbest piyasa ekonomisinde hepsine yer var. Bazen bir el işaretiyle sokaktan geçen taksiyi durdurup binmek gerekiyor, bazen üstünüzde nakit olmuyor, Uber çağırıp ATM aramakla uğraşmak istemiyorsunuz. Duruma göre, hem taksiye hem Uber’e ihtiyaç var. Tabii, Uber vergi konusunda devletle sorun yaşamadığı sürece...    
Köşebaşı’nın sahibi Ali Akkaş’ın oğulları Volkan ve Okan Akkaş’ın kurduğu Ali Ocakbaşı Amsterdam ve Viyana’dan sonra Londra’da da bir şube açtı. Şimdi sırada Köşebaşı Londra var. Ali Ocakbaşı, Köşebaşı’nın sahibi Ali Akkaş’ın oğulları Volkan ile Okan’ın kurduğu, klasik kebapçılardan daha genç, modern bir ocakbaşı. Özelliği, bütün kebap ve mezeler sipariş verildikten sonra sıfırdan hazırlanıyor. Karaköy’deki yeri de Gümüşsuyu’ndaki yeri de yemek ve tatlılarıyla olduğu kadar manzarasıyla da dikkat çekiyor. Bağdat Caddesi’nde de Snob Street Food adlı dürüm ve burgerci açtılar.  Ali Ocakbaşı’nın en önemli artısı ise yurtdışına açılmaları, ortakları Kıvılcım-Levent Kocabıyık’ın da desteğiyle. Önce Amsterdam ve Viyana’da birer şube açtılar. Başta zorlanmışlar Viyana Belediyesi’nden izin almak konusunda. Restoranın ortasında yanan ateşi, ocakbaşı mantığını anlatmak kolay olmamış ama sonra sonuçtan çok memnun kalmışlar. Hedefleri belli: “Birçok Avrupa ülkesinde Türk yemeği, restoranı var mı dediğimizde sadece döner büfeleri biliniyor. Biz o algıyı yıkmak istiyoruz.” Ne kadar çok şehirde olurlarsa o kadar iyi. Eskiden büfelerden ibaret sanılan mutfağımız artık restorancıların girişimleriyle yurtdışında da kendini gösteriyor. Şimdi ise bu hafta itibarıyla Londra’da Piccadilly’de bir şube açtılar. Londra’daki açılışta yemeklerden, dekor ve özenli servisten daha çok dikkatimi çeken Köşebaşı’ndan tanıdığımız Ali Akkaş’ın gözlerindeki pırıltı ve oğullarının restoranında gururla servis yapması oluyor. Akkaş’la ayaküstü konuşuyoruz: “Ben onları plazalarda beyaz yakalı olsunlar diye çok iyi okullarda okuttum, ama onlar çorba, kebap satmayı tercih etti” diyor hem gülerek hem gururla. “Burası benim dükkanım değil, oğullarımın ama benim adımı verdiler” diye devam ediyor. “Şimdi ben de Köşebaşı için Londra’da yer bakıyorum, çok yakında Köşebaşı’nı Londra’da açacağım” diye ekliyor. “Londra’da oğullarınıza rakip olacaksınız o zaman” diyorum. Gülüyor...
Tam 14 ay önce, Madonna’dan Natalie Portman’a birçok ünlü isim, kadın gücüne dikkat çeken tişörtleriyle Washington DC’deydi. Sadece ABD’nin başkenti değil, bütün dünyada tam 168 ülkede, 408 şehirde kadınlar akın akın yürüdü. Londra’dan Paris’e, Oslo’dan Melbourne’a, Teksas’tan Los Angeles’a... Bu, sadece Trump’a karşı bir yürüyüş değildi aslında. Her ne kadar, “Yürüyüş ne kadar sürecek?” diyenlere “4 yıl” cevabını verenler olsa da... Asıl amaç, dünyanın geleceği konusunda endişeleri olan ve güçlerini göstermek isteyen farklı ülkelerden, farklı şehirlerden milyonlarca kadının bir araya gelmesiydi. Doğrusu, kimse bu kadar yüksek bir katılım olmasını beklemiyordu. Bir gün önceki Trump’ın yemin töreninden daha kalabalıktı, sırf Washington DC’deki kadınlar yürüyüşü bile. Hatta New York Üniversitesi profesörü Jay Van Bavel’in hesabına göre, 3.6-4.6 milyon kişi yürüyüşe katıldı ABD’de. Bu da nüfusun yüzde 1.5’ine denk geliyor. İşte o zaman büyük üzüntüyle peki ama Türkiye’deki kadınlar neden yürümedi, neden katılmadı, neden yürüyüş videolarını, fotoğraflarını, en çok da Madonna’nın küfrettiği videoyu, sosyal medyada takip etmek ve paylaşmakla yetindi? OHAL ile başlayan çok neden vardı aslında, ama en temel neden belliydi: Biz kendi sorunlarımızla mücadele etmekten, dünya sorunlarından giderek daha da uzaklaşıyoruz. Daha da içimize kapanıyoruz, tam da dışarıyı daha da yakından takip etmemiz ve kendimizi dışarıya daha da çok anlatmamız, tanıtmamız gerekirken. Kendi sorunumuz kendimize yetiyor, bir de diğer sorunlarla başa çıkacak halimiz, gücümüz, enerjimiz kalmıyor. Dünyayı kadınlar kurtaracak! “Her ne kadar dünyada insanların 3’te 2’si erkekler daha çok kadınlar gibi düşünse, dünya daha iyi bir yer olur” dese de. “Ülkeleri kadınların yönetmesinin güven ve adalete inancı artıracağına, savaş ve skandalları azaltacağına” inansa da. Aslında hedef, kadın erkek farklılığı, üstünlüğü değil, tam tersine, eşitlik önemli olan. Din, dil, ırk, cinsiyet, cinsel tercih, göçmenlik durumundan bağımsız insan haklarını savunmak. Kadınlar yürüyüşünün amacı, “Dünyayı kadınlar kurtaracak!” demek de değil. Tam tersine, dünyayı hâlâ kadın-erkek ayrımı yapanlardan kurtarmak lazım demek. Dünyanın dört bir yanında gerçekleşen kadınlar yürüyüşünün fotoğraflarını gördükçe, “Biz de bir şey yapalım, zararın neresinden dönülürse kârdır” diyenler olmuştu. “Yürüyüşe katılamadık, bari sosyal medyada ‘womensmarchturkey’ etiketiyle destek verelim, duyarlı eğitimli Türk kadınlarının farkındalıklarını ve desteklerini en azından sosyal medyada paylaşalım” diyenler de vardı. Geç kalınmış olsa da yine de bir yerden başlamak lazım demiştim 24 Ocak 2017’de. İşte o yüzden yukarıdaki fotoğraf beni şimdi çok mutlu ediyor. 8 Mart’ta İstiklal Caddesi’nde binlerce kişinin katıldığı kadın yürüyüşü harikaydı. Fotoğrafta gördüğünüz kalabalık, artık bir değişimin başladığının en önemli göstergesi. Bir de kadınlara ve çocuklara taciz ve şiddet vakalarına üst üste şahit olmak zorunda kalmadan gerçekleşmiş olsaydı...  
Kendini bildi bileli çalışan, tüm ailesine bakan Hülya Avşar’ın kendi adını taşıyan TV programında “Ben şeyciyim... Erkek çalışsın, kadın evde çocuklarını kendi büyütsün, yemeğini yapsın, kocasını karşılasın...” açıklamasını konuşuyoruz günlerdir. Sanki Hülya Avşar kendisi evde çocuk büyütüp, yemeğini yapıp, kocasını karşılamayı tercih etmiş gibi. Hülya Avşar belli ki akım derken b..um demiş, günümüz ilişkilerinin kadın ve erkeğin stresli çalışma hayatlarından olumsuz etkilendiğini, çalışan kadının evini de ihmal etmemesi gerektiğini anlatmaya çalışmış kendince, bir tür günah çıkarmış, ama nasıl kelimelere dökeceğini, nasıl bir cümleyle toparlayacağını bilememiş. Hemen akabinde Seda Sayan, TV programındaki konuğuna “Çocuk yap” tavsiyesinde bulunurken inşaat işçilerini damızlık adaylar olarak göstermiş, yine bir akım derken olayı söz konusu... İnşaat işçilerine iltifat mı etmiş, hakaret mi belli değil. Ve biz de bütün bunları günlerdir hem sosyal medyada hem basında hem TV’de tartışıp duruyoruz. Bir deli kuyuya bir taş atmış, kırk akıllı çıkaramıyor şeklinde. Sanki çok mühim bilgiler, çok değerli açıklamalar gibi... Peki ama burada asıl suçlanması gereken kim? Kabul etmek lazım, Türkiye’ye yıllarca örnek gösterilen, en güvenilir seçilen Hülya Avşar, Seda Sayan ve daha nicelerini hiçbir temeli olmadan sadece fotoğrafa geldiği için rol modeli ilan eden, her söylediklerini, her adımlarını şişiren ve zaman zaman birer medya canavarına dönüşmelerine neden olan biz gazeteciler de en az onlar kadar suçluyuz. Özellikle de Türkiye’de harika örnek kadınlar varken, onların ilham verici hikâyelerini anlatmak yerine, sırf daha fazla reyting ya da daha fazla ‘tık’ uğruna sonsuz hissi veren fotoğraf galerileri yapıp bu saçma sapan sözlere paye verdiğimiz için...   Elbette, Hülya Avşar, Seda Sayan gibi popüler figürler kendi alanlarında çalışkan ve başarılılar, ama bu demek değil ki her söyledikleriyle, her davranışlarıyla topluma örnek olabilirler.  Neyse ki Mehmet Aslantuğ gibi “Kadın evinde üretimden çekilip bütün istikbalini bir adamın vicdanına, aşkına, samimiyetine, günün sonunda bir gün aklının karışmasına, yanılgılarına bırakmamalı” diyebilecek kadar aklı başında ünlülerimiz de var hâlâ... Kadın yıldızlarımız kadınları doğru yönlendiremiyorsa da hiç değilse bir erkek yıldızımız bu açığı kapatabiliyor.  Dileyelim onların sayısı artsın. Kadına kadın diyoruz Özel günlerde bizi gerçekten etkileyen reklamlar oluyor. En son 10 Kasım’da Ardan Özmenoğlu’nun Atatürk’e saygı duruşu niteliğindeki Filli Boya reklamını unutamadık. Şimdi ise 8 Mart Dünya Kadınlar Günü için Boyner Grup’un yayınladığı reklamı unutamayacağız. “Kadına Kadın Diyoruz, Çocuğa Çocuk. Nokta. 18’den önce herkes çocuk.”  Kadınlar Günü’müz kutlu olsun!
- Gecenin yıldızları bu yıl farklıydı, gençler değil ‘Altın Kızlar’ geceye damga vurdu. ‘Three Billboards Outside Ebbing, Missouri’ filmindeki performansıyla En İyi Kadın Oyuncu ödülünü kazanan Frances McDormand’ın farklı dallarda Oscar’lara aday bütün kadınları “Meryl, sen kalkarsan herkes kalkar” diyerek, ayağa kaldırmaya davet ederek, kadın dayanışmasına verdiği destek önemliydi. Ayrıca iş dünyasına da kadınlara destek çağrısında bulundu. - Harvey Weinstein skandalını ortaya çıkaran ve hatta sadece Harvey Weinstein’ın değil, ortağı olduğu prodüksiyon şirketinin de çöküşüne neden olan Rose McGowan boşuna demiyordu, “Susmayın, konuşun, güzel gece elbiseleri giymek dışında da yapabileceğiniz şeyler var!” diye. - 80 yaşına rağmen Jane Fonda dimdik fiziği ve duruşuyla ve tabii tarzıyla gençlerden çok daha iyi duruyordu, 93 yaşındaki Eva Marie Saint de öyle... - Malum, devir artık sürdürülebilirlik üzerine kurulu. Aynı kıyafeti ne kadar çok giyerseniz o kadar daha değerli. Eskisi gibi bir giydiğini bir daha giymeme modası yok. Rita Moreno 1962’de West Side Story ile Oscar kazandığı kıyafetle yıllar sonra 86 yaşında törene katılarak herkesten artı puan aldı. - Altın Küreler’de ve hatta İngiliz film ödülleri BAFTA’da kadın hareketine karşı simsiyah giyinen yıldızlar bu sefer beyazlara bürünmeyi tercih etmişti. Kıyafetlerle protestolar da artık gözden düşmeye başladı. - Gecenin en sönük ama en cool kıyafeti Emma Stone’undu, Louis Vuitton imzalıydı. Emma Stone kuyruklu gece elbiseleri yerine pantolon ceketle de kırmızı halıda boy gösterilebileceğini kanıtladı. - Salma Hayek, Gucci’den Bottega Veneta’ya birçok dev markanın sahibi olan eşi François Henri Pinault’ya rağmen gecenin en rüküşlerinden olarak, zevk ve stil sahibi olmanın aslında imkânlarla çok da doğru orantılı olmadığını bir kez daha gösterdi. TV dizilerinde cinsiyet eşitliği TÜSİAD, güzel bir proje başlatıyor, önce kendi ismindeki ‘iş adamı’ kelimesinden kurtuldu, ‘iş insanı’ olarak değiştirdi, şimdi de cinsiyet eşitliğiYle ilgili başka bir proje daha var gündemde. Televizyon dizilerinde kadının toplumsal cinsiyet eşitliğine uygun konumlanmasını desteklemek amacıyla dizi sektöründe söz sahibi isimlerle birlikte “Televizyon Dizilerinde Toplumsal Cinsiyet     Eşitliği” projesini hayata geçiriyorlar. Dizilerin toplumu etkileme gücü yüksek olduğu için. Peki ama hedef ne? - Kadınların ve erkeklerin fiziksel görünüm, karakter, duygu ve meslek çeşitliliğini artırmak, - Hayata, işe ve eve dair sorumlulukları dengeli dağıtmak,  - Şiddeti olağanlaştırmamak, - Toplumsal cinsiyet eşitliğine uygun bir dil kullanmak, - Rol model karakterlerin görünürlüğünü sağlamak ve artırmak. Tamam, bu çok olumlu bir çalışma ama dizi sektörü bu gibi çalışmalara imza atarken bir yandan da Netflix, BluTV ve Puhu TV bile sansürlerle mücadele veriyor. Yetişkinlerin tamamen kendi kişisel isteği ve çabasıyla izlediği dizilere bile fazlasıyla denetleme getiriliyor. TRT’nin bazı şarkılara getirdiği yasağı saymıyoruz bile. İşte bütün bunlara rağmen, TÜSİAD’ın dizi sektörüyle birlikte böyle bir projeye imza atması sevindirici. Ama tabii başka sevindirici gelişmeler de bekliyoruz.
İstanbul’da bu hafta en çok konuşulanları masaya yatırıyoruz. İşte sosyal hayattan son dakika haberleri… Mert Alaş’ın Londra’da pastadan Kate Moss’un çıkıp en seksi haliyle “Happy Birthday”i söylediği doğum günü partisinden sonra İstanbul’da bir başka doğum günü partisi daha bu kadar eğlenceliydi. La Boom ve Gizli Kalsın ile tanıdığımız, daha sonra La Boucherie’yi açan ve şimdi de yılların Set Kebap’ını yenileyen Umut Evirgen’in doğum günüydü. Üstelik davetiyedeki ‘Set since 1978, Umut since 1990’ yazısı da gecenin en çok konuşulanlarındandı. Tepeden tırnağa yenilenen, modernleşen Set Kebap’ta yemekle başlandı, daha sonra La Boucherie’de sahneye Burak Kut’un çıkmasıyla devam edildi geceye. Metrekareye bu kadar çok sayıda yıldızın düştüğü başka bir parti daha olması zor. Tuba Büyüküstün, Çağatay Ulusoy, Kerem Çatay’dan Serenay Sarıkaya’ya Ay Yapım ve Fi kadrosu derken TV dünyasından aklınıza gelebilecek herkes oradaydı. Burak Kut önce Mustafa Ceceli’yle sonra Eser Yenenler, daha sonra da Ozan Güven’le şarkılar söyledi. Ön masada Coşkun Sabah bazı şarkıları “shazam”layarak, bazı şarkılara eşlik ederek izledi. İlgili ilgisiz bu kadar çok insanın işini gücünü bırakıp perşembe akşamı buraya koşmasının nedeni ise belliydi. İyi ki doğdun Umut! Yeni bir otel konsepti Nişantaşı ve Ortaköy’deki The House Hotel’lerin kapanışına üzülmüştük, The House Cafe’ler ve The House Hotel’lerin ilk günlerine yakından şahit olmuş herkes gibi. Şimdi ise The House Hotel Nişantaşı ve Ortaköy’ü Mars Entertainment Group’un kurucularından Muzaffer Yıldırım’ın aldığı konuşuluyor şehirde. Yıldırım’ın The House Hotel’lerin yerinde yeni bir otel konseptiyle karşımıza çıkacağı söyleniyor. Umalım, Alaçatı’da The Stay ile yakaladığı başarıyı İstanbul’daki otellerinde de devam ettirsin ve şehre değer katsın. Angie’nin hızlı yükselişi Arnavutköy’ün yükselişiyle Bebek’e de bir taze kan gerekiyordu. Kitchenette’in eski binasında önce Angie açıldı, D.ream’in Angie’yi göz bebeği haline getirmesiyle Angie de harika bir çıkış yakaladı. Hemen akabinde The Populist’in aynı binaya komşu gelmesiyle bu süreç desteklendi. Şimdi Lucca-Popülist-Angie ekseninde gidip gelenlerin sayısı giderek artıyor. Bebek de Arnavutköy’le yarışır duruma geliyor. Bakalım ne kadar uzun soluklu olacak? En kalabalık açılış Zorlu Center’daki Raffles otelin içinde bu hafta itibariyla yeni bir Pan Asya restoranı açıldı. Isokyo’nun açılışı bir restoran açılışında beklenmeyecek bir davetli listesini bir araya getirdi. Çünkü restoranın dekorasyonuna imza atan Handan Öney, Berna Sağlam ve Tolga Sezgin güçlerini birleştirmişti. Sıradaki gelsin! Beyoğlu demişken Şişhane’de İKSV binasındaki yeni meyhane Firuze de iyi bir başlangıç yaptı. Malum, devir meyhaneler ve canlı müzik devri. Herkeste bir sonsuz efkar dağıtma durumu söz konusu. Artık İstanbul sosyal hayatı biraz değişiklik istiyor, aynı canlı müzik grupları, aynı DJ’ler, her yere gittiğimizde aynı simaları görmek yerine biraz yeni yüzlere, yeni isimlere, yeni konseptlere ihtiyacımız var. Acilen. İstanbul Modern’le vedalaşma Biliyorsunuz, Karaköy’deki Galataport inşaatı nedeniyle İstanbul Modern dev bir şantiye alanının içine sıkışmak zorunda kalmıştı. Müzenin yer aldığı antrepo binası çok yakında yıkılacak. Henüz Galataport projesinde İstanbul Modern’in Renzo Piano imzalı yeni binasının nerede konumlanacağı resmi olarak açıklanmadı, ama müzenin Mayıs ayında geçici olarak Beyoğlu’na taşınacağı açıklandı. İstanbul Modern, şehirde en çok sevdiğimiz yeniliklerden biriydi. Evet, arada çok daha tarihi mekanlarla da vedalaşmak durumunda kaldık. Hepsi birbirinden üzücüydü. Şimdi İstanbul Modern’in Beyoğlu’nu hak ettiği gibi hareketlendirmesini umuyoruz. Müze 18 Mart’ta kapanıyor, Karaköy’de bir devir de kapanıyor. Öncesinde ne yapıp edip mutlaka İstanbul Modern’e bir gün ayırmakta fayda var.      
Açılış akşamından beri Instagram’da en çok paylaşılan sergi, Pilevneli Gallery’deki Refik Anadol’un ‘Eriyen Hatıralar’ı. Bugün sergiyi ziyaret edecekleri bir de sürpriz bekliyor. Lucca Art ve Tacos Department ile birlikte galeride bir de mini parti gerçekleşecek. 14.00-18.00 saatlerinde. Mekânlar henüz kapılarını çağdaş sanata ve sanatçılara açmadan önce Lucca alanında bir öncüydü. Taksim’deki Changa’dan sonra Türkiye’de çağdaş sanatı destekleyen ve popüler hale gelmesinde büyük rol oynayan tek yerdi. Bu kadar yıldır ayakta kalmasında hiç şüphesiz sanata desteğinin de önemli bir yeri var. İşte o yüzden Lucca Art ve Pilevneli Gallery’nin işbirliği şaşırtmıyor, sırıtmıyor. Refik Anadol’un eserlerinden gözlerinizi almayı başarabilirseniz, bu partide Lucca kokteylleri ve tacolarla sosyalleşebilirsiniz. Hedefini başardı Refik Anadol müthiş bir sanatçı. Los Angeles’a yıllar önce, daha yeni gittiği zamanlarda sanatın teknolojiyle sınavını şöyle özetlemişti: “Aslında sanat icra edebilmenin pek çok yöntemi arasında, teknoloji hala kaygan bir zeminde yer alıyor. Sonuçta kullanılan aygıtlar ve sistemler günümüzde milyonlarca kişi tarafından ulaşılabilir bir durumda. Bu noktada önemli olan, ister istemez neyi nasıl kullandığınızdan çok, sanatçı olarak söyleminiz ve hayal ettiğiniz gerçekliği nasıl anlatmaya çalıştığınız önem kazanmakta. Ben, olabildiğince tekniğin cazibesinden çok, yaratacağı sonuç ve onun algılanması üzerine odaklanmayı hedefliyorum.” Doğrusu, Refik Anadol’un şimdiki işlerine baktığımızda hedefini başarmış olduğunu bir kez daha görüyoruz. 10 Mart’a kadar devam edecek sergiyi kaçırmayın! Venedik’ten geriye kalan kitap ve plak Venedik Bienali’ni gezme şansınız olmamış olabilir ama üzülmeyin, Türkiye Pavyonu’nda sergilenen Cevdet Erek imzalı ÇIN’ı bir kitap ve önümüzdeki günlerde basılacak bir plakla yakından takip etmeniz mümkün. Cevdet Erek’in mekâna özgü bir mimari müdahale ve 35 kanal sesten oluşan eseri ÇIN’ı bienalin sona ermesinin ardından, esere eşlik eden metinler, fotoğraflar ve diyagramlardan oluşan bir kitap haline getirildi. Kitap, bu hafta Yapı Kredi Kültür Sanat’ta moderatörlüğünü gazeteci ve yayıncı Cem Erciyes’in üstlendiği, sanatçı Cevdet Erek, kitabın tasarımcısı Yetkin Başarır ve Türkiye Pavyonu’nun koordinasyonunu yürüten İKSV Yurtdışı Projeler Yöneticisi Tuna Ortaylı Kazıcı’nın bir araya geldiği bir konuşmayla anlatıldı. Sohbet sırasında sanatçı Ali Taptık’ın Türkiye Pavyonu’nda yaptığı video belgeleme de ilk kez gösterildi. Şimdi sırada plak var, heyecanla bekliyoruz. Perili Köşk'te 2 yeni sergi Bu hafta Borusan Contemporary’de ‘Mika Tajima: Esir’ ve ‘Alacakaranlık’ sergileri de açıldı. Borusan Contemporary, Rumelihisarı’ndaki Perili Köşk’te. Hafta içi ofis olarak kullanılan bina, hafta sonu müze ziyaretçilerine açık. Hala görmediyseniz çok şey kaçırıyorsunuz. ‘Mika Tajima: Esir’ sergisi, Japon-Amerikalı sanatçının eserlerini, New Museum iş birliğiyle Perili Köşk’e taşıyor. ‘Alacakaranlık’ sergisi ise Borusan Çağdaş Sanat Koleksiyonu’nda yer alan eserlerden bir seçkiyi sanatseverlere sunuyor, 1985 yılında aramızdan ayrılan şair ve ressam Metin Eloğlu’na selam göndererek. İki sergiyi de bir an önce gezmekte fayda var.    
Dün sabah İstanbul’u sular seller götürürken, telefonuma kar yağışı uyarısı mesajları ardı ardına gelirken bir grup yabancı misafirimle kendimi Kapalıçarşı’da buluyorum. Malum, enerjinizi yükseltmek istediğiniz zaman gidebileceğiniz en iyi yer Kapalıçarşı. Trafiğe girmemek için Mısır Çarşısı’ndan başlıyoruz, Tahtakale’ye varınca, elimizde değil, her dükkânın içine girmek istiyoruz. Tahtakale’de boncuklar, mercanlar, turkuvazlar arasında kayboluyoruz. Mahmutpaşa’da gelinlikler, nişanlıklar arasında hızla ilerliyoruz. Sonunda Kapalıçarşı’dayız. İlk hedefimiz Yağlıkçılar Çarşısı’nda Sivaslı İstanbul Yazmacısı. Necdet Danış’ın Sivaslı İstanbul Yazmacısı’nda kumaşları didikliyoruz. İkatların renkleri de desenleri de müthiş. Boşuna Jean Paul Gaultier’den Dolce & Gabbana’ya birçok moda tasarımcısı buradan alışveriş yapmıyor. Dönüşte Ethnicon ve Dhoku’da kilimlere bakıyoruz. Sık sık kayboluyor, her kaybolmada başka bir şey keşfedip hiç hesapta olmayan dükkânları geziyoruz. İznik motifli çinileri inceliyoruz, sık sık “Bu seramik tabaklar kurşunsuz, mikrodalgaya, bulaşık makinesine girebilir” diyorlar. Bir dükkânda 100 lira olan tabak, bir başka dükkânda 80 lira, bir başka dükkânda ise 40 lira. Şaşırıyor muyuz? Hayır, iyice gezmeden ve piyasaya hâkim olmadan alışveriş yapmamamız gerektiğini biliyoruz. Neyse ki Kapalıçarşı esnafının her dilde çok gelişmiş bir espri anlayışı var, kendileriyle de fiyatlarla da dalga geçebiliyorlar. Havuzlu’da  yemek molası Çarşıda Şark Kahvesi’nde bir Türk kahvesi molası veriyoruz. Sonra ise Havuzlu Restaurant’ta öğle yemeğine geliyor sıra. Günlük yemeklerin sergilendiği vitrinin önünde turistler ellerinde cep telefonları, kameralar yemeklerin videosunu çekiyor. Belli ki vitrinin önünden çekilmeye hiç niyetleri yok. Bu durumda vitrine bakamadan siparişi veriyoruz. Üstüne de bir Kapalıçarşı ritüeli olan sade Türk kahvesini içip Kapalıçarşı’da kaybolmaya devam ediyoruz. Kürkçüler Çarşısı’nda Koç Deri’den inci dükkânı Cümbüş’e geçiyoruz. Sonra Zincirlihan’ı geziyoruz. Şişko Osman’ın üst katını daha önce Saffet Emre Tonguç sayesinde keşfetmiştim. Ayrıca Saffet sayesinde öğrendiğim diğer dükkânları da hızla geziyoruz. Hangileri mi? Ataş Antik, Serhat Geridönmez, Mavi Köşe, Ümit Berksoy, İznik Classics, Nick’s Calligraphy, Mourath Pasha, Yazzma, Eğin Tekstil... En çok da Ottoamano’nun şallarında aklım kalıyor. Çarşı’nın çoğu çakma çantacılarla dolsa da neyse ki hala değişmeyen şeyler de var. Bir Kapalıçarşı klasiği olan “Al, eve götür, beğenmezsen geri getirirsin” cümlesini bir kez daha duyup, yine ilk duyduğum zamanki kadar mutlu oluyorum. Çarşıdaki güven iyi hissettiriyor. Kapalıçarşı hala çok özel, her şeyden uzaklaşmak istediğinizde keşfe çıkılacak başka bir dünya. Sadece çarşının değil, çarşıda çalışanların da enerjisi yüksek. Kapalıçarşı’dan çıkarken etrafa fıldır fıldır bakmaktan ve sokakları fellik fellik aramaktan ne kadar yorgun düşmüş olursanız olun, yine de bu yüksek enerjiden payınıza düşeni alıyorsunuz. Sık sık tekrarlamakta fayda var.  
Bir moda editöründen çok, bir moda ikonu olarak tanınıyordu. Moda haftasında defileler arası koştururken günde 5 kez kıyafet değiştiriyordu. Her kıyafetiyle merak uyandırıyor, sokak modasına öncülük yapıyordu. Tamamen giyinmek üzerinden kariyer yapan ‘influencer’ların da öncüsüydü aynı zamanda. Kıyafetleri için evinin yan dairesini bile alıp tamamını gardırop haline getirdiğine kadar hakkında birçok şey konuşuldu. İşbirliği yaptığı sokak modası markalarının koleksiyonları satışa çıkar çıkmaz tükendi.  Şimdi ne oldu da moda editörlüğünden moda ikonluğuna hızlı geçiş yapan Anna Della Russo bütün gardırobunu satışa çıkardı? Üstelik bu satış öyle bildiğimiz ikinci el mağazalarında, internet sitelerinde ya da telefon aplikasyonlarında değil. Christie’s müzayede evi Anna Della Russo’nun gardırobundan bir seçkiyi tepeden tırnağa giydiği şekliyle Milano Moda Haftası sırasında satışa çıkardı. Etiket fiyatları kadar büyük paralara da değil, açılış fiyatı 50 euro’dan başlayan fiyatlarla. Christie’s’e özel seçkiyi süpermodeller ve DJ Jodie Harsh podyumda birçok önemli moda evinin defilesiyle yarışacak bir şekilde sergiledi. Swarovski Vakfı, bu satıştan elde edilecek geliri tamamen moda eğitimi almak isteyen öğrencilere aktaracak. Daha sonra ise Anna Della Russo’nun gardırobundan başka bir seçki de Net-a-Porter’de satışa çıkacak. Yine elde edilen gelirle eğitime destek sağlanacak. Peki ama ne oldu da böyle bir moda ikonu kıyafetleriyle vedalaşmaya karar verdi? “Modada nostaljiden nefret ediyorum” diyor Anna Della Russo. “Artık bu kıyafetlerin değerlerini daha iyi bilecek birilerinin eline geçmesini istedim. Ben yeniliklerin bir parçası olmak istiyorum. Modada her şey hızla değişiyor, ben de zamanla değişiyorum. Artık eskisi gibi büyük ve önemli markaları giyme bağımlılığım yok. Ya da bir kıyafeti sadece bir kez giymeliyim takıntım da yok. New York’taki son moda haftasında aynı kıyafeti üç kez giydim. Yaş aldıkça hafiflemeyi istiyorsun, fazla giyinmekten, fazla makyajdan sıkılıyorsun.” Umalım sokak modası bu kez de Anna Della Russo’nun etkisinde kalsın. Moda sanat mı? Bir kısmımız hâlâ kabul etmesek de müzeler çoktan kabul etti, moda da artık bir sanat. Yurt dışında birçok müze, couture koleksiyonerlerinin gardıroplarının peşinde. Eskiden moda dergilerine gardıroplar açılırdı, şimdi ise sanat ve tasarım müzelerine ya da Christie’s gibi müzayede evlerine... Kabul etmek lazım, müzeler moda ve kostüm sergileri sayesinde daha çok kişiye ulaşıyor. Hatta sırf bu yüzden modaevleri bile kendi müzelerini açıyor. Malum ‘ünlü’ kültürü aldı başını gidiyor, herkes ünlülerin giydiği kıyafetleri merak ediyor. TV programları modaya olan ilgiyi artırıyor. Moda, müzeler için de önemli bir gelir kaynağı, müze yöneticileri, küratörler, eleştirmenler arasında tartışmalar, anlaşmazlıklar hâlâ devam etse de. Bakın moda tasarımcısı Oscar de la Renta ne diyor? “Kıyafetleri çöpe atılabilir sanat olarak görürdüm, bir gün bu kadar önemli olacaklarını düşünemezdim.” Kim düşünebilirdi ki?  
Londra’nın en hareketli haftasıydı. Her gece partilere koşuldu ama en çok konuşulan Mert Alaş’ın sürpriz doğum günü partisiydi.  İşte partiden notlar… BAFTA film ödüllerinden bir gece sonra, BRITS müzik ödüllerinden birkaç gece önce, tam da Düşes Kate’in Buckingham Sarayı’ndaki moda haftası davetiyle en cool dergilerden Love’ın yemeğinin olduğu akşam... Londra’da bu kadar havalı davetin arasında en çok konuşulan Mert Alaş’ın doğum günü partisiydi. Mert Alaş’ın ortağı Marcus Piggott, erkek arkadaşı Tasso Ferreira, executive producer’ı Margaux Mester ve business manager’ı Barış Çaylak tarafından hazırlanan tamamen sürpriz doğum günü partisi Mayfair’de MNKY HSE’daydı.   Renkli bir kalabalık vardı   Mumlar ve güller içinde içeri girdiğimizde ilk göze çarpan tebrikleri kabul eden, mutluluğu gözlerinden okunan gecenin yıldızı Mert Alaş’tı. ‘Fashionably late’ olalım derken ne yazık ki sürprizi kaçırmıştık. Vogue’un yeni yayın yönetmeni Edward Enninful’dan Naomi Campbell’a, LVMH grubunun veliahtı Antoine Arnault ve model eşi Natalie Vadianova’dan Victoria’s Secret modeli Doutzen Kroes’e, ödüllü oyuncu Lupita Nyong’o’dan sık sık İstanbul’a gelen Lindsay Lohan’a, Pucci’den Roberto Cavalli’ye birçok markanın kreatif direktörlüğünü yapan Peter Dundas’dan DSquared’in ortakları Dean ve Dan’e, son zamanların en yükselen makyaj markasına adını veren makyaj sanatçısı Charlotte Tilbury’den dünyanın en büyük moda ajanslarından Art Partner’ın kurucuları Amber ve Giovanni Testino’ya, Brezilyalı model Alice Dellal’a renkli bir kalabalık vardı. Türkiye’den ise Londra’da yaşayan moda fotoğrafçısı Cüneyt Akeroğlu’ndan Londra moda dünyasında hızla yükselen tasarımcı Dilara Fındıkoğlu’na, Ceyda Balaban’dan Semra Russell’a tanıdık isimler vardı. Gecenin en can alıcı anı doğum günü pastasının gelmesiydi. Dev pastadan Kate Moss çıktı ve Marilyn Monroe’nun “Happy Birthday Mr. President”ı söylediği ses tonuyla Mert Alaş’a ‘Happy Birthday My Mert’ şarkısını söyledi, aralarda tezahüratlara dayanamayıp bol bol kıkırdayarak. Mert Alaş “İnanamıyorum” derken, bütün davetliler ellerinde telefonlar bu anı görüntülemeye çalışıyordu. Boşuna Madonna bile Instagram’da “Çok eğlenmişsiniz, ben de orada olmayı çok isterdim” diye Mert Alaş’a not yazmadı. Parti samimi olmasıyla, herkesin gerçekten orada bulunmayı istediği için orada olmasıyla moda haftasının diğer partilerinden daha farklıydı. Daha sonra İbiza’dan sevdiğimiz DJ Jodie Harsh set başına geçti ve her zamanki gibi harikaydı. En iyi partiden en sağlıklı yaşama... Mert Alaş’ın doğum günü, Londra Moda Haftası’nın en çok ses getiren partisi oldu. Evet, bir dönem çılgın partiler devriydi, şimdi ise malum, devir, sağlıklı yaşam devri. Bir gece çıkılıyorsa ertesi gün mutlaka detox juice’ları, chia pudingleri, kinoa salatalarıyla yetiniliyor. Güzel ve fit görünmek için spora koşuluyor. Artık, moda dünyasında var olabilmek için, Mert Alaş gibi hem en iyi partileri yapabilmek hem de en sağlıklı yaşamı sürdürebilmek gerekiyor. Yılların parti kızı Kate Moss bile sağlıklı yaşama geçtiğini müjdeledi. Elbette, dünyanın en ünlü isimleri kendilerini Mert Alaş’ın objektifine teslim ediyorsa sadece çok yakın arkadaş oldukları için değil, arkadaşlıklarının yanı sıra kendilerini en güzel Mert Alaş’ın görüntüleyeceğine de inandıkları için. İyi ki doğdun Mert Alaş!              
Yıllar önce Bee Goddess’ın tanrıça kolyelerini Mikonos’ta Nammos’un butiğinde gördüğümde ne kadar sevindiğimi hatırlıyorum. O zaman ne Ece Şirin’i tanıyordum, ne kurumsal hayattan kendi markasını yaratma sürecine nasıl geçtiğini biliyordum. Beni sevindiren Türkiye’den bir markayı yurt dışında popüler bir butikte görmekti. Tıpkı THY’nin Londra’da Piccadilly meydanındaki dev ilanlarını görünce nasıl seviniyorsam ve gurur duyuyorsam bu da benzer bir his. Üstelik bu sefer söz konusu olan reklam da değil. Yerli bir markanın uluslararası başarısı. Gerçi, biz bu konuda maalesef çok kötü kalpli olabiliyoruz. Biraz başarılı olanı hemen taşlamak istiyoruz. Bir ana gazetenin çok okunan yazarı bile çıkıp “Nusret New York’ta başarılı olursa üzülürüm” yazabiliyor açık açık. Oysa bizden çıkan hiçbir markanın başarısını küçümseme lüksümüz yok. Çünkü hepimiz biliyoruz, kolay olmuyor hiçbir başarı. Arkasında kan, ter, gözyaşı oluyor mutlaka. Dışarıdan öyle görünmese bile. Üstelik bizden çıkan bir markayı önce biz desteklemeyeceksek nasıl başkalarının desteklemesini bekleyebiliriz ki? Desteksiz ne yaparsa yapsın demekle de olmuyor ne yazık ki. Çünkü müthiş bir rekabet var. İşte o yüzden Bee Goddess’ı ilk gününden beri uzaktan beğenerek ve gururla takip ediyorum. Harrods’ta daha da büyüdü Bee Goddess’ın Londra’nın dev mağazası Harrods’ta bir corner açtığını biliyordum ama Okşan Atilla Sanön’ün telefonuyla kendimi Harrods’ta Ece Şirin’in karşısında buluyorum. Daha önce çok aynı ortamda bulunmamıza rağmen hiç tanışmamış olmamız ilginç. Ama tanışır tanışmaz sanki yıllardır tanışıyormuşuz gibi yakın hissediyorum. En son Vitra’nın Soho House İstanbul’da düzenlediği panelde kendisini dinlemiştim,  mücevherin maddi değerinden çok, tasarımın önemini vurgulamıştı. Bee Goddess, sembollerden beslenen bir marka, sembollerle enerji veriyor. Londra pazarına girişi Harrods’ta mücevher katında başlıyor, şimdi ise 4. kattaki Fashion Lab’de, Max Mara Weekend’in yanında dev bir corner daha açmışlar. Üstelik Harrods satışlardan o kadar memnun kalmış ki davetinin süresini de uzatmış. Bu gidişle daha da uzatırlarsa şaşırmamak lazım. Bee Goddess, altın ve pırlantalı ürünlerinin yanı sıra bir de yeni bir alt marka çıkararak hediyelik sektörüne de giriş yapmış. Daha uygun fiyatlı yüzüklerden, kolyelerden, cüzdan ve kartvizitliklere geniş bir seçenek yelpazesi var. Harrods gibi dev bir mağazada böyle bir metrekareye ulaşmak da, bu kadar geniş bir koleksiyonu sergileyebilmek de müthiş başarı. Bee Goddess’ın yolu çok açık, daha da açık olsun! Harika bir çift Son zamanlarda tanıştığım en tatlı çift Ece Şirin ve Cemil Dinçmen. Bee Goddess’ın kurucusu Ece ne kadar sadeyse, Cemil de tam tersi. Sadece kendisi için tasarladığı müthiş aksesuvarları var. Boşuna, Harrods’ta birçok kişi gelip kendisiyle fotoğraf çektirmiyor. Gerçekten de hem fotoğraf çektirmek istiyorsunuz, hem de gözlüğünden cüzdanına, takılarına her aksesuvarını incelemek istiyorsunuz.  Ece ve Cemil’in çok başarılı uluslararası kurumsal hayatlardan yaratıcı hayata geçiş hikâyeleri de kendileri kadar ilham verici.         
İngiliz Moda Konseyi, Londra Moda Haftası’nı güçlü rakipleri Paris, New York ve Milano’yla aynı çizgiye çekebilmek için çalışmalara son hızla devam ediyor. Moda sektörünün ülke ekonomisinde ne kadar önemli bir güç olduğunun altını çiziyorlar. Kraliçe Elizabeth bile gelecek vaat eden ödülü alan Richard Quinn defilesini gelip ön sıradan izledi. Yanında kraliyet ailesi üyeleri ya da korumaları yoktu. Aksine, İngiliz Moda Konseyi’nin CEO’su Caroline Rush ve moda dünyasının kraliçesi kabul edilen, Amerikan Vogue dergisinin yayın yönetmeni Anna Wintour vardı. Kraliçenin moda haftasına desteği mi, yoksa kraliyet protokollerine ve yaşına rağmen yanında korumaları, yardımcıları ya da aile üyeleri olmadan sıradan bir vatandaş gibi izleyiciler arasında yerini alması mı daha çok takdiri hak ediyor? Ne dersiniz? Türkiye’den hangi tasarımcıyı ziyaret etti? Kraliçe Elizabeth, defileden sonra Londra Moda Haftası’nda İngiliz Moda Konseyi’nin seçtiği tasarımcıların stantlarını da gezdi. Uğradığı ve beğenisini paylaştığı tasarımcılardan biri de Türkiye’den bir isim Merve Bayındır’dı. Merve Bayındır’ın şapkaları İngilizlerin şık şapkalarla izlediği meşhur at yarışları Royal Ascot’un da vazgeçilmezleri arasına kısa sürede girdi. Şimdi Fenwick’ten Harrods’a birçok önemli mağazanın da koleksiyonuna katılacak Merve Bayındır şapkaları. Yolu açık olsun. Sonunda dünya çapında bir modelimiz oluyor Londra Moda Haftası’nda Türkiye’den bir manken dikkat çekti. Öykü Baştaş, Bora Aksu defilesinde kapanışı yapmıştı, daha sonra Burberry defilesine de çıktı, Erdem defilesine de... Londra’dan sonra da soluğu Milano Moda Haftası’nda aldı. Deniz Akkaya’dan Ahu Yağtu’ya bir dönem podyumda alanının en iyileri de sosyal medyada Öykü’ye destek veriyor.  Öykü, belli ki günümüzün yıldızı parlayan mankenlerinden. Türkiye’de ne yazık ki kalıplaşmış güzellik anlayışına uymuyor diye yersiz eleştiriler bile almış. Oysa, modada ve dünyada şu anda birçok kalıp yıkılıyor, güzellik anlayışı da çok değişiyor. Ne kadar farklıysanız, ne kadar kendinize özgüyseniz, ne kadar kendinize güveniniz varsa işte artık o kadar güzel kabul ediliyorsunuz. Kaldı ki her şey zaten güzelliğe bağlı değil, işinizi nasıl yaptığınız önemli. Öykü’ye neden haksızlık yapıldığını hiç anlamamakla beraber, Öykü’nün sadece güzelliğini değil, sağlam duruşunu ve işinde ne kadar iyi olduğunu da unutmamak lazım. Şimdiye kadar Türkiye’den uluslararası modeller çıkmadı. Bizde çok başarılı olanlar yurt dışındaki zor şartlarda çalışmayı istemedi, uğraşmadı. Şimdi Öykü öncülüğünde yeni jenerasyonla belki yeni kapılar açılır.      
Londra Moda Haftası’nın resmi takvimiyle eş zamanlı London Scout adlı bir dizi etkinlik yapılıyor, keşfedilmeyi bekleyen tasarımcılar burada tasarımlarını sergiliyor. Genelde buraya gelen blogger’lar ve sosyal medya yıldızları da resmi takvimdeki defilelere gelenlerden daha abartılı ve eğlenceli giyimleriyle dikkat çekiyor. Çünkü, herkeste hedef aynı, keşfedilmek ve ünlü olmak. Ajda Pekkan by Zeynep Kartal defilesine Zeynep hanımın Londra’da olduğumu duyup beni davet etmesiyle katılıyorum. Defilenin resmi takvimde olup olmaması önemli değil, doğru anlatıldığı sürece emeğe saygım sonsuz. Önce güzel bir salonda bir fotoğraf sergisi var. Sergide Anadolu köylü fotoğrafları yer alıyor, Anadolu kıyafetlerinden mi ilham alınmış, neden bu defile öncesi bu fotoğraflar sergilenmiş pek anlam veremiyorum. Zaten etraftaki blogger’ların kıyafetlerine bakmaktan fotoğraflara bakan da pek olmuyor. Daha sonra defileye geçiyoruz, defile sırasında da Zeynep Kartal’ın iyi müşterileri futbolcu eşleri ve Lindsay Lohan moda blogger’larına eşlik ediyor. Lindsay Lohan’ın bu kadar sık karşımıza çıkması da artık şaşırtmıyor. Zeynep Kartal, Manchester’da yaşayan bir modacı ve belli ki Manchester’da oturmuş bir müşteri kitlesi var. Koleksiyon, Ajda Pekkan’dan ilhamla yaratılmış, defilenin sonunda da Yakar Geçerim şarkısıyla Ajda Pekkan ve Zeynep Kartal podyuma çıkıyor. Ajda Pekkan playback yaparak podyumda yürüyor, üstünde yıldızlar olan bir elbiseyle. Zeynep Kartal kendi alanında iyi, Ajda Pekkan bizim için bir yıldız, ama tabii defileyi izleyen Londralılar için ne Ajda şarkısı, ne Ajda’nın harika fiziği bir anlam ifade ediyor. Defileyi izleyen Ajda hayranları içinse Ajda’nın neden böyle bir defilede, kendi tarzından son derece uzak, yer aldığı belli değil. Ortada bir emek var, beğeneni olsun, bol iş yapsın dileğim. Ama doğrusu, defileden çıkarken şunu düşünmeden edemiyorum: Evet, devir iş birliği devri, ama iş birliği yapacak tarafların birbirine değer katabilmesi önemli. Birbirlerine değer katmayıp, tam aksine birbirlerinin değerinden çalıyorlarsa o zaman baştan iş birliği yapmamak daha iyi. Öykü Londra podyumlarında Londra Moda Haftası’nda Türkiye’den bir manken dikkat çekiyor. Öykü Baştaş, Bora Aksu defilesinde kapanışı yapmıştı, daha sonra Burberry defilesine de çıktı, Erdem defilesine de... Öykü, belli ki günümüzün yıldızı parlayan mankenlerinden. Türkiye’de ne yazık ki kalıplaşmış güzellik anlayışına uymuyor diye yersiz eleştiriler bile almış. Oysa, modada ve dünyada şu anda birçok kalıp yıkılıyor, güzellik anlayışı da çok değişiyor. Ne kadar farklıysanız, ne kadar kendinize özgüyseniz, ne kadar kendinize güveniniz varsa işte artık o kadar güzel kabul ediliyorsunuz. Kaldı ki her şey zaten güzelliğe bağlı değil, işinizi nasıl yaptığınız önemli. Öykü’ye neden haksızlık yapıldığını hiç anlamamakla beraber, sadece güzelliğinin değil, sağlam duruşunun ve işinde ne kadar iyi olduğunun da altını çizmek lazım. Şimdiye kadar Türkiye’den uluslararası modeller çıkmadı. Bizde çok başarılı olanlar yurt dışındaki zor şartlarda çalışmayı istemedi, uğraşmadı. Şimdi Öykü öncülüğünde yeni jenerasyonla belki yeni kapılar açılır.
Hatırlayacaksınız, Massimo Bottura’nın Osteria Francescana’sı en iyi 100 restoran listesinde birinciliği Daniel Humm’ın Eleven Madison Park’ına kaptırdı. Eleven Madison Park’ın birinciliği beni neredeyse Türkiye’den bir restoran birinci seçilmiş kadar mutlu ediyor yazmıştım o zaman. Nedeni belliydi, New York’ta tanıştığım çok genç Türk şef Doğuş Şahin orada çalıştığı içindi. ABD ve Londra’dan teklifler alıyor Doğuş 25 yaşında ama müthiş bir deneyimi var şimdiden. Yeditepe Üniversitesi’nde gastronomi eğitimi aldıktan sonra, yıllarca dünyanın en iyi restoranı seçilen Noma’da efsane şef Rene Redzepi’nin mutfağında çalıştı önce. Daha sonra ise New York’ta, The Nomad otelin meşhur restoranı Nomad’da ve Eleven Madison Park’ta çalıştı, ünlü şef Daniel Humm ile birlikte. Doğuş ile New York’ta tanıştığımda çok etkilenmiştim, en iyi şeflerin yanında yetişmesinden çok Türkiye’den New York’a seyahate giden yeme-içme sektörünün önde gelenleriyle bir araya gelip sürekli fikir alışverişinde bulunmasından da. Önü çok açık diye düşünmüştüm, dünyanın en iyi şefi seçilen Daniel Humm ile New York’ta çalışmaya da devam edebilir, Noma’nın bu hafta açılan yeni projesi Noma 2.0 için Kopenhag’a da dönebilirdi. Ama onun kalbinde yatan İstanbul’a dönüp kendi ülkesinde uluslararası ödüller alabilecek kalitede bir restoran açmak ve İstanbul’u uluslararası bir gastronomi destinasyonu haline getirmekti. O zaman bunun için önce kendini yurtdışında kanıtlaması gerektiğini anlatmıştım uzun uzun, ama o bir an önce Türkiye’ye dönmeye niyetliydi. Şimdi ise Londra’da buluştuk, Doğuş harika restoranlarla iş görüşmeleri yapmak için gelmişti. ABD’de aldığı teklifleri de konuştuk, Londra’da aldığı teklifleri de. Yabancı mutfaklarda Türkiye’den şef adaylarını nasıl zorlukların beklediğini de anlattı, zaten bunları yazmaya kararlı. “Aradan geçen 2 yılda kazandığı tecrübeyle önce yurtdışında kendini kanıtla, sonra İstanbul’da kendi restoranını açarsın” dememe artık hak verdiğini bile söyledi. Şimdi Doğuş acele etmeyip, kendi restoranını açmadan önce Kopenhag, New York fine dining tecrübesine bir de Londra tecrübesi eklerse işte o zaman Türkiye’de gastronomi denince saydığımız üç beş isme bir yenisi daha eklenmiş olacak. Acımasız ve nankör bir sektör Restoran sektörü dışarıdan gözüktüğünden çok daha acımasız ve nankör, İstanbul çok iyi restoranları harcadı. Sadece yurtdışından gelen markaları değil, yerli şeflerin de çok iyi başlayan restoranlarını bitirdiğimiz oldu, Kemal Demirasal’ın Alancha’sı gibi. Son derece vasat şeflerin iyi PR sayesinde isimlerini herkesin öğrendiği de oldu. Ama doğrusu o restoranların hayatta kalma ihtimali çok düşük. Bakınız Jamie Oliver, bugün sadece Türkiye’de değil, İngiltere’de de restoranlarının çoğunu kapatıyor. İyi bir şef kolay yetişmiyor, sadece mutfakta başarılı olmak da yetmiyor artık. Gastronomi dünyasında nasıl bir ağınız olduğundan sosyal medyayı nasıl kullandığınıza kadar birçok faktör var artık. Mehmet Gürs’ten başka dünyada tanınan bir şefimiz yok henüz. İşte bu yüzden Doğuş’un adımlarını heyecanla izlemekte ve kendisine sonsuz destek olmakta fayda var.  
Dün sabah 08.00 itibarıyla Londra Moda Haftası resmen başladı. Marka Konferansı için son 2 yıldır İstanbul’a da gelen İngiliz Moda Konseyi CEO’su Caroline Rush ve İngiliz GQ Yayın Yönetmeni Dylan Jones’a bu sezon açılışta Adwoa Aboah eşlik ediyor. Adwoa Aboah, Edward Enninful yayın yönetmenliğindeki İngiliz Vogue’un da ilk kapak yıldızı aynı zamanda. Hemen yanlarında ise eğlenceli çantaları kişiselleştirmesiyle dikkat çeken Anya Hindmarch var. Anya Hindmarch bu yıl Sevgililer Günü nedeniyle Londra’nın birçok turistik yerine dev bir kırmızı kalp yerleştirdi, sosyal medyada bol bol fotoğraf paylaşılması hedefiyle, başarılı da oldu. Londra Moda Haftası’nda sabah 08.00’de herkesin saç makyaj ve look’uyla hazır hali şaşırtıyor. Biz İstanbul Moda Haftası’nın açılışını bu saatte yapsaydık, kim bilir kaç kişi yetişebilirdi düşünmeden edemiyorum.     Açılışı Bora Aksu ile yapıyorum Londra Moda Haftası’nda bu sezon ilk izlediğim defile Bora Aksu. Bora Aksu, bu yıl İngiliz Moda Konseyi’nin düzenlediği Moda Ödülleri’nde de güçlü adaylardandı. Koleksiyon, topluma karşı gelerek, cerrah olmayı başarmış ve ihtiyacı olanlara yardım etmiş Doktor Margaret Ann Bulkley’nin hikâyesinden etkilenmiş. Hem feminenlik ön plana çıkıyor hem de erkeksi bir çizgi hâkim. Aslında günümüzde tüm kadınların yaşadığı çelişkiyi özetlemiş Bora Aksu. Fırfırlar, tüller, lilalar, pudra pembesi derken bir yanda müthiş bir romantizm, bir yanda ise pantolon ceketlerle pür ciddiyet söz konusu. Rumisu dikkat çekiyor Defilenin sonunda Londra Moda Haftası showroom’unu da geziyorum. Türkiye’den gözüme çarpan iki marka oluyor, biri Pınar ve Deniz Yeğin’in markası Rumisu, diğeri ise Deniz Berdan’ın markası DB Berdan. Rumi Su’nun eşarplarına bir de tunikler eklenmiş, harika bir koleksiyon olmuş. Chalayan defilesi bugün? Bugün ise Londra Moda Haftası’nda Hüseyin Çağlayan’ın markası Chalayan’ın defilesi var. Londra’nın önemli gösteri merkezi Saddler’s Wells’de. Çağlayan, her defilesinde bizi düşündürdüğü kadar şaşırtıyor da. Bakalım, bu Chalayan defilesi bizi nasıl şaşırtacak? Ajda Pekkan by Zeynep Kartal koleksiyonu sergilenecek Bugün ayrıca Londra Moda Haftası’yla eş zamanlı bir başka Türk tasarımcının daha defilesi var. Manchester’da yaşayan Zeynep Kartal’ın Ajda Pekkan ile birlikte hazırladığı Ajda Pekkan by Zeynep Kartal koleksiyonu ilk kez sergilenecek. Önce bir fotoğraf sergisiyle, daha sonra ise defileyle. Defilelerden izlenimlerle salı günü kaldığımız yerden devam edeceğiz. Defilelerden görüntüler için ise Instagram’a @cagdasertuna hesabıma beklerim.  
Son zamanlarda izlediğim ve en çok etkilendiğim konuşmalardan biriydi Zeynep Tüfekçi’nin TED konuşması. ‘Data’nın hayatımızı nasıl kontrol edebildiğini ve iyiye olduğu gibi nasıl kötüye de kullanılabildiğini açıkça anlatıyordu. Sadece anlattıkları değil, hem teknoloji hem de sosyal duruma hakim olmasıyla, duruşuyla, sahne hakimiyetiyle Tüfekçi’yi izlemek gurur vericiydi. Şimdi ise teknolojinin toplum ve siyaset üzerindeki etkisi çalışmalarıyla bilinen Zeynep Tüfekçi’nin önsözünü yazdığı, yeni bir kitap var gündemde. Faruk Eczacıbaşı’nın Koç Üniversitesi Yayınları tarafından yayımlanan kitabı ‘Daha Yeni Başlıyor: Geleceğin Dünyasında Esneklik, Yakınsama, Ağ Yapısı ve Karanlık Taraf’. Zeynep Tüfekçi, önsözde, dünyanın teknoloji konusunda en umut vaat eden günlerinde olmasına rağmen, geçişin çok zor olduğunu, eski dünyanın hızla yönetilmez hale geldiğini ama yeni dünyanın kurumlarının henüz kurulmadığını belirtiyor. Faruk Eczacıbaşı ise, “22. yılını geride bırakan Türkiye Bilişim Vakfı olarak teknolojinin getirdiği değişimin nasıl bir etkisi olacağını kestirmeye çalıştık. Beni ilgilendiren taraf daima yeni bir teknolojinin gerektirdiği davranış değişikliği ya da verimliliğe katkısı oldu” diyor. Ardından ekliyor: “Eski yapılarda direttiğiniz takdirde ya kaybolacaksınız ya da küçülüp marjinalleşeceksiniz. Bu hepimiz için geçerli. Benim kuşağımın sahip olmadığı birtakım yetkinlikler var. Genç kuşak yönetici, politikacıların bunlara mutlaka sahip olmaları gerekir. Kitapta bunları önerdim.” Peki ama nedir bu yetkinlikler? “Birincisi esneklik, ikincisi yakınsama yani multidisipliner düşünme, üçüncüsü internet çağında bilgiyi en iyi nereden alabileceğini bilmek.” Eczacıbaşı’nın 22 yıldır Türkiye Bilişim Vakfı ile yürüttüğü çalışmaları göz önüne alınca, kendi kuşağı hakkında ne kadar tevazu sahibi olduğunu da, nasıl bir vizyoner olduğunu da bir kez daha anlamak mümkün. Geleceğin dünyasını daha yakından anlamak için ‘Daha Yeni Başlıyor’u bir an önce alıp, okumakta fayda var. Hatırlatalım, kitabın tüm telif geliri Eczacıbaşı tarafından Türkiye Bilişim Vakfı’na bağışlanıyor. İNTERNET BAĞIMLISI MISINIZ? Haftada 38 saat internet kullanıyor musunuz? Eğer soruma cevabınız “Evet”se üzülerek söylemeliyim ki siz bir internet bağımlısısınız. Tıpkı benim ve daha birçok kişinin olduğu gibi. Üstelik akıllı telefon kullanıcılarının üçte biri sabah yataktan kalkmadan internete bağlanıyor. 50 yaş altındakiler mesajlarını, epostalarını ve sosyal medyayı her 15 dakikada bir kontrol ediyor. Sürekli kontrol edenler de var. Uzmanlara göre, bunu biz seçmiyoruz ama kısa dönemli ödüller yüzünden buna sürükleniyoruz. Çünkü basit bir mesajla özel hayatımızda ya da işte istediğimiz anlık bir şeyi elde etmemiz mümkün olabiliyor. Artık internet bağımlılığı davranış bozuklukları arasına resmen alındı, hatta Çin, Tayvan, Kore gibi ülkeler bunu ulusal bir sağlık krizi olarak görüp tedavilere başladı. Artık uzmanlara göre, “İnternet bağımlılığı, iklim değişikliği kadar önemli bir sorun”. Bunları düşündükçe ‘Daha Yeni Başlıyor’ daha da merak uyandırıyor.  
Bağımsız film festivali !f İstanbul tam 2 gün sonra, 15 Şubat’ta başlıyor, 25 Şubat’a kadar devam ediyor. 1-4 Mart tarihlerinde ise Ankara ve İzmir’de gerçekleşecek. Festivalin iki yıl önceki “!f  İstanbul birleştiriyor” temasını çok sevmiştik, bu yılın temasını da çok sevdik: “Hayat var!” Biletlerin çoğu satışa çıkar çıkmaz tükeniyor ama yine de bu yıl kaçırmamanız gereken filmlere göz atmakta fayda var.  Bakarsınız son anda da bilet bulma şansınız olur, ek seanslar ya da düşünceli arkadaşlar sayesinde. 1 - Phantom Thread: Paul Thomas Anderson’ı bir kez daha Daniel Day-Lewis ile buluşturan film, En İyi Film ve En İyi Yönetmen dâhil 6 dalda Oscar’a aday. Bir sanatçının yaratıcı yolculuğunun hikâyesini merkezine alıyor. Daniel Day Lewis’ın son sinema filmi. 2 - Lady BIrd: Festivalin açılış filmi 5 dalda Oscar’a aday. Oyuncu olarak tanıdığımız Greta Gerwig’in kendi yazıp yönettiği ilk uzun metrajı. Bir anne ve kızının arasındaki aşk ve nefret ilişkisini anlatıyor. 3 - How to Talk to GIrls at PartIes: Neil Gaiman’ın aynı isimli hikâyesinden uyarlanmış film, Punk’ın ilk yıllarında, Güney Londralı bir gencin birkaç gün süren dünya dışı aşk deneyimini anlatıyor. Filmin en büyük sürprizi bir rock bar sahibi Kraliçe Boadicea’yı canlandıran Nicole Kidman. Kidman, bu kaçık ve öfkeli haliyle izleyicileri şaşırtıyor. 4 - 78/52: HItchcock’s Shower Scene: 78 sahne, 52 kesme. Film, Hitchcock’un Sapık filminin 2 dakikalık ünlü duş sahnesi üzerine. Bu sahne zaman içinde, sinema tarihinin en çok referans gösterilen ikonik sahnelerden birine dönüştü. Peki, ama nasıl oldu da bu kısacık sahne sinema tarihine damga vurdu? Sundance Film Festivali’nde seyirciyle ilk kez buluşan belgesel bu soruyu cevaplıyor. Üstelik Hitchcock hayranı Guillermo del Toro, Bret Easton Ellis, Karyn Kusama ve Eli Roth gibi sinefilleri de filmde izlemek mümkün. 5 - The DIsaster ArtIst: James Franco’nun kariyerinde kendini aştığı film, Franco hakkındaki taciz suçlamaları nedeniyle hak ettiği yeri bulamadı, ama En İyi Uyarlama Senaryo dalında Oscar’a aday. 6 - The FlorIda Project: Cannes’da gösterildiğinden beri yılın en çok konuşulan bağımsız filmlerinden. Çocukluk ve Amerikan rüyası üzerine yapılmış son yıllardaki en önemli filmlerden. 7 - Mudbound: Dee Rees’in yönettiği film, II. Dünya Savaşı yıllarında geçiyor, ırkçılık odaklı. 4 dalda Oscar’a aday gösterildi. 8 - The BreadwInner: En İyi Animasyon dalında Oscar’a aday, yeterli! 9 - The NothIng Factory: Fipresci’de ödül kazanmış Pedro Pinho’nun 3 saatlik filmi geçen yılın en çok dikkat çekenlerinden. Bir grup işçinin çalıştıkları asansör fabrikasındaki hırsızlık olayını fabrika yönetiminin organize ettiğini anlamasıyla başlıyor. 10 - DavId BowIe: The Last FIve Years: Francis Whately’nin belgeselini Bowie hayranları kaçırmamalı. 11 - Jane: Brett Morgen’in belgeseli 1960’larda hiçbir bilim eğitimi olmadan Afrika’ya giden, bugün şempanzeler konusundaki en önemli uzmanlardan kabul edilen Jane Goodall’ın hikâyesini anlatıyor.  
Hiç tahmin edemeyeceğiniz bir yerde, sadece bir kişinin çabasıyla neler yapılabildiğini görmek, umutla dolmak ve ilham almak için Aslıhan Lodi’nin Hüsamettin Koçan ile gerçekleştirdiği nehir söyleşi “Bir Dağda Mucize Yaratan Ressam”ı okumalısınız. Son zamanlarda en heyecanla beklediğim kitap, Aslıhan Lodi’nin kaleminden “Bir Dağda Mucize Yaratan Ressam: Hüsamettin Koçan”.Aslıhan Lodi’nin Ali Nesin ile gerçekleştirdiği nehir söyleşi “Matematik Köyü’nün Delisi”ni okuyanlar hatırlayacak, Lodi bu kitap projesine “Herkese biraz olsun umut vermek için, en çok da iyiliği, üretimi ve paylaşımı dolaşıma sokmak için” başladı.  “Ülkemizin koşullarındaki türlü imkansızlık ve zorluklara rağmen kendini mesleğine, öğrencilerine ve ülkesine adayan büyük hocalarla” konuştu. “Bireysel mücadelenin her geçen gün daha da yüceltildiği günümüzde inanıyorum ki benim kadar sizlere de ilham verecek, şaşırmanızı ve güzelliklere yeniden inanmanızı sağlayacak” diye düşünerek başladı çalışmaya...  Müzeyle ödül kazandı  “Bir Dağda Mucize Yaratan Ressam” da “Matematik Köyünün Delisi” gibi ilham ve umut veriyor. Neyse ki sadece kendini düşünmek/kurtarmak yerine başkaları için  bir şeyler yapanlar da var aramızda. Giderek maddi-manevi şartlar zorlaşıyor ama yine de yılmayıp ayakta kalmak ve tabii daha çok kişiye ulaşmak için büyük mücadele veriyorlar. Aslıhan Lodi, Baksı Müzesi’ne ilk gidişini “Bende uyanan ilk his, hayret ve hayranlıkla, bu binayı buraya uzaylıların kondurduğu oldu” cümlesiyle özetliyor. Zaten gidenler bu uzay üssünü andıran müzeyi anlata anlata bitiremiyor. Evet, Baksı Müzesi bize göre bir ütopyaydı, Hüsamettin Koçan’a göre ise bir hayal... Beklenenden kısa sürede gerçek oldu, hatta Baksı Kültür Sanat Vakfı 2015’te 10. yaşını kutladı. Hüsamettin Koçan’ın Bayburt’ta, doğduğu Bayraktar (eski adıyla Baksı) köyünde kurduğu müze, Avrupa Konseyi Müze Ödülü’nü de kazandı ve ödülün sembolü olan Miro’nun “Güzel Göğüslü Kadın” heykelini bir yıl boyunca müzede misafir etme hakkını da…Evet, İstanbul’da müzelere, sergilere doyuyoruz ama Bayburt’un küçük bir köyünde bir müzenin olması çok önemli ve değerli. Müzede çağdaş sanat koleksiyonunun yanında türünün belli başlı örneklerini içeren geniş bir halk resimleri koleksiyonu ve yerel el sanatı örnekleri de sergileniyor. Amaç istihdam sağlamak Ayrıca 10. yıl için bir de kitap yayımladılar: “GED (Yüksek yer, tepe anlamında): Baksı’da 10 Yıl”. Kitabın tasarımı için “Çok dişi değil mi?” demişti Hüsamettin Koçan, Baksı Kültür Sanat Vakfı ile Sultanahmet’te bir araya geldiğimizde. Hemen ardından da eklemişti, “Bizim yönetimin tamamı kadın. Kadın doğuruyor, bakıyor, büyütüyor, bekliyor. Her zaman sahip çıkan kadın oluyor. Biz de kadınlar için daha çok çalışacağız.” Gerçekten de vakfın başında hayalini birlikte gerçekleştirdiği eşi Oya Koçan var, yönetimde ise Rana Erkan Tabanca’dan Esra Ekmekçi’ye tanıdık isimler dikkat çekiyor. Hüsamettin Koçan, yeni projeyi de heyecanla anlatmıştı o zaman: Bayburt’ta bir kadın istihdam merkezi açmalarını. Amaç doğal boya, el işi atölyeleriyle kadının istihdama katılmasını sağlamak ve yöredeki kadınların üretimini uluslararası pazara açmak. Bu merkezin tasarımı Tabanlıoğlu Mimarlık’ın ortağı Melkan Gürsel’e ait. Daha sonra bu proje Tabanlıoğlu Mimarlık’a Cannes’da MIPIM’de bir ödül kazandırdı. Baksı Müzesi sadece kadınları değil çocukları da düşünüyor, 2013 yılından beri Öğrenci Sanat Şenlikleri düzenliyor, yetenekli çocuklara verdiği bursları yaygınlaştırmayı hedefliyor. Bayburt’un yanı sıra Erzurum, Trabzon, Artvin ve Gümüşhane’de de burs verilecek, her ilde 15 çocuk Baksı Müzesi bursundan yararlanabilecek. Artık sıra müzenin ve vakfın sürdürülebilirliğine gelmiş. Ulaşımı zor olduğu için bir de konukevi var. “Turizm aktörü sayılırız artık” diye anlatıyor Koçan gülerek, sanat sayesinde turizm patlaması yaşayan şehirlerden hiç söz etmeden. Kurduğu müze sayesinde bir şehre değil, bir köye bu kadar çok sayıda kişiyi getirdiğini hiç hatırlatma gereği duymadan... Hüsamettin Koçan’ın Aslıhan Lodi’ye anlattıklarını okurken daha iyi anlayacaksınız, neden bu kadar çok Baksı dostu olduğunu... Ama asıl etkileyici olan hiç tahmin edemeyeceğiniz bir yerde, sadece bir kişinin çabasıyla neler yapılabildiğini görmek…Ve tabii sonucunda umutla dolmak…Bir an önce Aslıhan Lodi kaleminden nehir söyleşiyi okumakta fayda var.  Baksı’ya nasıl gidilir, nasıl destek olunur?? Unutmadan, Baksı Müzesi’ne İstanbul’dan gitmek sandığınız kadar zor değil. 1.5 saatte Erzurum’a uçuyorsunuz, oradan da arabayla 2.5 saatlik bir yolculukla toplam 4 saatte kendinizi bambaşka bir yerde buluyorsunuz. Gitmişken 44 kişilik konukevinde kalmak da mümkün. Gidemiyorsanız da üzülmeyin, Baksı’ya uzaktan destek olma fırsatı da var. Nasıl mı? Baksı Dostu olmak için iletişim bilgilerinizi baksidostu@baksi.org adresine göndermeniz yeterli.    
Geçen yıl tam da bu zamanlarda Wallpaper dergisi genel yayın yönetmeni Tony Chambers ve Wallpaper ve Monocle dergilerinin yaratıcısı Tyler Brule ile peş peşe birer röportaj yapmıştım. İkisinin de yazılı basının geleceğiyle ilgili söyleyecekleri her gazeteci için olduğu gibi benim için de çok önemliydi. “Dergicilik de yayıncılık da düşünüldüğünden daha uzun süreli olacak. Yazılı basın öldü deniliyordu beş yıl önce ama hâlâ yaşıyor ve yaşayacak. Önemli olan, hem basılı yayını hem dijitali farklı içeriklerle zenginleştirmek. İçeriğin internette ücretsiz verilmesi iyi değil ama bazı gazeteler bu trendi başlattı ve ne yazık ki hepimiz uymak zorunda kaldık. Ama artık yeni jenerasyon kalite için para ödeyecek. Bu kadar çöp bilgi içinde, okurlar da kendileri için bir başkasının daha bilinçli seçim yapması için para ödemeye hevesli. Bir şey için para ödediğiniz zaman kendinizi daha iyi hissediyorsunuz. Hermes gibi lüks markalar kriz zamanlarında bile çok iyi iş yapıyor çünkü kalite için masraftan kaçınılmıyor. Zaten herkes emeğinin karşılığını almalı. Artık yayınlar yayıncılıktan çok daha fazlasını yapıyor, etkinlikler, marka çok önemli. 15 yıl önce sadece dergi yapıyorduk, çok kolaydı ama şimdi öyle olsa hayatımız çok sıkıcı olurdu. Hala markamızın temeli dergi ama etkinlikler, markalarla işbirlikleri ve e-ticaret önemli kazanç kaynaklarımız” diye anlatmıştı Tony Chambers. Tyler Brule ise şöyle özetlemişti: “Medyada türbülanslı bir 10 yıl olmasına rağmen, klasik değerler değişmedi, iyi gazetecilik, fiziksel ürün, sınırlara rağmen uluslararası dünya, en iyi insanları işe almak hâlâ önemli olan. Sadece iyi insanlar değil, her zaman konuşmak isteyeceğin kadar ilginç insanlarla çalışmak. Şimdi medya değişim geçiriyor, artık dijital olmayan, etkinlik düzenlemeyen yayın kalmadı ama asıl işinin yayıncılık olduğunu unutmamak gerek. Gazeteysen gazete ol, dijital marka olma. Her şeye birden odaklanamazsın.” Hemen ardından da eklemişti: “Yayıncılık konusunda en çok Almanya pazarından umutluyum, Düsseldorf, Hamburg ve Berlin’den. Yayınları birer kulüp haline getirmeyi başarıyorlar.” New York Times’tan müjde Dün New York Times’ın açıkladığı dijital abonelik rakamlarını okurken bunları düşünüyorum ister istemez. New York Times, abonelikten elde edilen kârın 2017’de 1 milyar doları aştığını müjdeledi. Bu kâr, şu anda gazetenin yıllık kârının yüzde 60’ı. 2.6 milyon dijital aboneleri var, yılın son çeyreğinde bile 157 bin yeni dijital abone edinmeyi başarmışlar. Sadece dijital abonelikten edinilen kâr yüzde 51 artmış. Dijital ilanlardan edinilen kâr ise 238 milyon dolara ulaşmış. Gazetecilik, yazılı basın bitecek diyenlere duyurulur! E-soyağacı meselesi Dijital çağa ne kadar uyumluyuz. Tarihçemize ne kadar meraklıyız. E-devlet’e eklenen soyağacı soruşturması özelliğini anında çökertmeyi başardık. Keşke, ucunda Osmanlı hanedanlığı ya da paşa torunu olma ihtimali olmadan da her konuda bu kadar azimli, çalışkan, çağa uyumlu ve meraklı olsak...
“Hepimiz birer video oyunu karakteriyiz. Başkalarının kontrol ettiği bir simülasyonda yaşıyoruz, öyle olmaması sadece milyarda bir ihtimal...” dedi Elon Musk. Paypal, Space X ve Tesla Motors’un kurucusu haklıydı, sanal ve gerçek dünyalar her geçen gün daha da birbirine karışıyor. Gerçi Musk’ın fikirlerini ilk duyanlar hep gerçekleşmeyecek hayaller sandı, oysa o fikirleri hızla hayata geçirdi. Hatta onun için ABD’de ‘seri girişimci’ yerine ‘paralel girişimci’ denilmesine bile neden oldu. Aynı anda farklı endüstrilerde yaptığı işler nedeniyle ve tabii girdiği her endüstride bir devrim yarattığı için. Aslında her şey Zip2 ile başladı, babasından 28 bin dolar borç alarak erkek kardeşi Kimbal ile kurduğu online rehber hizmeti kısa sürede beğenildi, yatırımcılar yüzünden şirketten ayrılmak zorunda kaldı, ama Compaq’a satıştan tam 22 milyon dolar kazandı. Daha sonra PayPal ile tanındı, teknik anlaşmazlıklar nedeniyle balayında olduğunda şirketten uzaklaştırıldığını öğrendi. PayPal’ın satışından 165 milyon dolar kazandı. 2004’te güneş enerjisi şirketi Solar City fikrini, kuzeni Lyndon Rive ile Burning Man festivali yolunda buldu. Kendisini batırabilecek kadar zorlayan iki şirket ise Tesla ve Space X oldu. Zorluklar sadece iş hayatını değil, özel hayatını da etkiledi. İlk oğlunu henüz 2.5 aylıkken kaybetti, daha sonra 5 oğlu daha oldu. Doğduğu Güney Afrika’da tatil sırasında beyin sıtması geçirip ölümden döndü, beyin sıtması geçirip hayatta kalabilen sayılı kişilerden biri oldu. Ağır geçen hastalığından sonra, ilk açıklaması “Tatilden çıkardığım ders şu oldu: Tatil öldürür” oldu. Ve daha da çok çalışmaya başladı. Böylece hem Tesla’nın hem de Space X’in tüm sorumluluğunu üstüne aldı. Sonuç, Space X şimdi en uzun uçuşları roketle 30 dakikaya indirmeyi hedefliyor. Hem de ekonomi uçak bileti fiyatına. Concord’un fahiş fiyatlarına rağmen, hazin sonundan sonra bu olursa hayatlarımız tamamen değişecek. Musk da Mars’ta yapmak istediklerini gerçekleştirebilecek. Elektrikli arabalardan, üçte biri fiyatına üretilen roketlerden sonra neden olmasın? Hele şimdi Musk’ın bir Tesla arabayı uzaya, Mars yörüngesine gönderişini de canlı izledikten sonra, kim bilir, belki beklediğimizden daha da yakında gerçekleşir roket seyahatleri... Araba tanıtımı deyip geçilebilir mi? Musk, Falcon Heavy ile hem NASA’ya meydan okudu hem de yüzyılın tanıtımını yaptı, bu anı tüm dünyaya canlı izleterek. Tabii arkasında 13 yıllık çalışma, 90 milyon dolarlık kalkış maliyeti, çağın en güçlü roketi, başarılı kalkış ve başarılı inişten oluşan uzun ve zorlu bir süreç var. Şimdiye kadar uzayı bir tanıtım üssü olarak kullanan tek marka Red Bull’du, Felix Baumgartner’i uzaydan serbest düşüşle dünyaya göndermişlerdi. Musk’ın yaptığı ise çıtayı fazla yükseltti. Şimdi geriye kalan tek sorun Tesla’nın pilinin ne kadar dayanacağı, güneş panelleriyle uzatılıp uzatılmadığı.  
2018’in en iyi restoranları listelerinden biri önümde. Esquire dergisinin Ortadoğu edisyonu seçmiş en iyileri. Bir numarada tanıdık bir isim var: Rüya. Rüya, Umut Özkanca’nın Borsa Restaurant’larının kurucusu olan babası Rasim Özkanca’dan edindiği bilgi ve birikimi, kendi işletme ve aşçılık eğitimiyle harmanlayıp, Zuma’nın şefi Colin Clague’yi de transfer edip Anadolu mutfağını dünyaya tanıtmak için kurduğu restoran. İstanbul’da Masa ve Parle gibi başarılı markalar yarattıktan sonra Rüya’yı İstanbul yerine Dubai’de yaratmaya karar veriyor Umut Özkanca. Anadolu mutfağını fine dining seviyesinde yeniden yorumlayarak ve harika bir menü yaratarak. Boşuna Esquire dergisi Rüya için “Özgün, yaratıcı, yenilikçi, ve çok lezzetli” demiyor. Rüya’nın Dubai’nin bir numarası olmasından sonra şimdi hedefi Londra. Londra’da Mayfair’de Grosvenor House’da mayıs sonunda açılacak yeni restoranla amaç bizim mutfağımızla Zuma, Coya ayarında uluslararası bir çekim merkezi yaratmak. Böylece uluslararası yeme-içme dünyasında bizim de etkili olduğumuzu göstermek. Nusr-et’in dünya çapındaki başarılarından sonra Rüya’nın başarısı da gurur veriyor. Özellikle de Anadolu mutfağını dünyaya tanıtma misyonu da olduğu için. Şimdi, Rüya Londra’yı heyecanla bekliyoruz. Malum, Londra, yeme-içme dünyası için ayrı bir lig, önemli bir ölçü. Londra’da başarılı olan her yerde başarılı olur. 21. yüzyılın ruhuna uygun tek restoran Nusret’in başarısı demişken... New York’ta çıkan birkaç olumsuz eleştiri sanki çok önemliymiş gibi büyütüldükçe büyütüldü Türkiye’de. Oysa Nusret’in New York’taki restoranında da Miami’deki restoranında da kapıdaki kuyruklarda hiçbir azalma olmadı. Daha yeni New York Times’ta Pete Wells harika bir yazı yazdı, “Nusr-et New York’un ilk gerçek 21. yüzyıl restoranı” diye. Çünkü restoran sahibinin aynı zamanda bir sosyal medya fenomeni olduğu ve müşterilerle selfie çektiği başka bir restoran örneği daha yok, New York’ta bile. Ve doğrusu, zamanın ruhunu yakalamak tam da böyle oluyor işte. Tabii ki her restoran böyle olmalı demiyorum, zaten bu mümkün değil, içten gelmesi, doğal gelişmesi lazım. Sadece Nusret’in başarısını yadsımamak gerekiyor. Şahenk’in 4 restoranı en iyilerde ilk 6’da Rüya’nın Körfez bölgesinde bir numara seçildiği en iyi 50 restoran listesinde 2. sırada ise Peru restoranı Coya var. Coya, Peru mutfağını dünyaya tanıttı, ‘ceviche’nin neredeyse her menüye girmesine neden oldu. Listenin 4. sırasında ise İstinye Park’ta ve Yalıkavak Palmarina’da birer şubesi olan Japon restoranı Zuma var. 6. sırada ise İstinye Park’ta şubesi olan Fransız restoranı La Petite Maison yer alıyor. Peki ama Rüya, Coya, Zuma ve La Petite Maison’un ortak noktası ne? Hepsinin arkasında bir Türk iş adamının, Ferit Şahenk’in olması. Bu gerçek de en az Rüya ve Nusret’in başarısı kadar gurur veriyor.  
İstanbul’da beni son zamanlarda en mutlu eden fikir Hayata Sarıl Derneği ve lokantası. Ünlü şeflerin burada ihtiyaç sahiplerine yemek ve yardım yaratmak için mutfağa girmesinden sonra şimdi de Hayata Sarıl ekibi Vault Karaköy, The House Hotel’de. Dört yıl önce tam da bu zamanlarda ilk açıldığında İstanbul’un en çok konuşulan otel ve restoranıydı Vault Karaköy, The House Hotel. Karaköy, Bankalar Caddesi’nde şehrin en güzel iki tarihi binası eski Sümerbank ve Cemaat Han’da. Neo-rönesans mimarinin izlerini taşıyan 1863 tarihli Credit General Ottoman binası, bildiğimiz adıyla eski Sümerbank binası ve eskiden Neve Şalom’a ait olan Cemaat Han, Ulusoy Grubu tarafından 2010 yılında satın alındı. İki binayı Ağa Han ödüllü mimar Han Tümertekin aslına sadık kalarak restore etti. Sonra işin içine iç mimar Sinan Kafadar ve Metex Group girdi. Finalde de Vault Karaköy, The House Hotel ortaya çıktı. Otel resepsiyonu, duvarlarda asılı çerçeveli bonolarla bezeli bir banka veznesi gibi tasarlandı. Lobide kuyruklu piyano, restoran ve yuvarlak biçimde tasarlanmış, bir banka hazine odası kapısının tüm özelliklerini yansıtan bar alanı var. Girişteki Kasa adlı lokantanın barı da var, şarap kavı ise dev bir banka kasasında. Bu dev kasalardan bazıları ise toplantı odalarına dönüştürüldü.   Otel, sanat konusunda da iddialı başladı ama bu ilgi sadece otele bir sanat koleksiyonu kazandırmakla sınırlı değil. Otelin bir sanat küratörü bile vardı, personel sanat eserleri konusunda eğitildi ve böylece misafirler otelde diledikleri zaman sanat turuna da katılabiliyorlardı. Hatta Karaköy’deki galerilere sanat turu da düzenlediler.  Bedenin de beslensin ruhun da Şimdi ise otel başka bir işbirliğiyle gündemde. Beni son zamanlarda en mutlu eden fikir olan Hayata Sarıl Derneği ve lokantasına destek oluyorlar. Toplumda yok sayılan evsiz insanları hayata geri kazandırmayı hedefleyen dernek, Beyoğlu’nda açtığı Hayata Sarıl Lokantası’yla hepimizin desteğini fazlasıyla hak ediyor. Hayata Sarıl’ın yaratıcısı Ayşe Tükrükçü’nün hüzünlü hayat hikayesini ilk defa Yedi adlı konferansta dinledim. Gaziantepli, gurbetçi bir ailenin kızı; aile içi şiddet ve tacize uğradı, yetiştirme yurdunda büyüdü. İlk kocası tarafından geneleve satıldı. Bir müşterisi evlenme teklif edince genelev hayatı bitti. Altı senelik evliliği son bulunca aylarca sokakta yaşadı. Tüm bu zorlukların ardından, sokakta yaşayanlara destek olmak için başka derneklerde gönüllü oldu. Taksim’deki evsizlere her gün çorba dağıttı, herkesin “Ayşe Abla” dediği Ayşe Tükrükçü... Ayşe Tükrükçü’nün asıl hayali toplumda yok sayılan insanlar için bir rehabilitasyon merkezi açmak. Bunun ilk adımı olarak Dilara Moran ile bir araya gelip Hayata Sarıl Derneği’ni kurdu. Hayata Sarıl Derneği’ne fon yaratmak ve bunu yaparken de evsiz insanlara psikolojik destek, mesleki eğitim, iş ve yaşam imkanı sunacak bir lokanta açtılar. Amaç: “Bedenin de beslensin ruhun da!” Evsiz insanların “eski evsiz” statüsüne geçmelerini sağlayacak lokantanın çalışanları da evsiz ve ihtiyaç sahibi insanlar. Ayrıca her ay ünlü bir şef mutfak ekibiyle bir araya gelerek yemek yapacak ve menüye katkıda bulunacak. İlk konuk Mehmet Gürs’tü, daha sonra Şemsa Denizsel ve Civan Er konuk şef oldu. Lokantada gündüz herkes ücretli yemek yiyebiliyor, akşam ise evsiz insanlara ücretsiz yemek servis ediliyor. 6 Şubat Salı günü ise Hayata Sarıl Derneği ekibi Kasa Roof Lounge The House Hotel Karaköy’de otel ekibi ile birlikte öğle ve akşam yemeği servisi verecek. Kaçırmamakta fayda var! Rezervasyon ve daha fazla bilgi için: 0212 252 27 28. DESTEK OLMAK İÇİN! Hayata Sarıl Lokantası Şehit Muhtar Mahallesi Kurabiye Sok. No: 3/1 Beyoğlu (Zencefil karşısı) www.hayatasaril.org Hayata Sarıl Derneği bağış bilgileri: Akbank Cihangir Şubesi IBAN: TR 41 0004 6001 9888 8000 0862 11 Şeflerin düellosu Londra’nın iki popüler şefi Francesco Mazzei ve Tom Aikens bir düelloya kalkıştı. The Felix Project adlı restoran ve süpermarketlerden artık gıdaları toplayıp ihtiyaç sahiplerine ulaştıran derneğin topladığı artık gıdalarla birer menü hazırlayacaklar. İki şef 19 Şubat’ta Francesco Mazzei’nin yeni restoranı Fiume’de karşılaşacak. Müşteriler iki şefin de menüsünden tadıp hangisini daha çok beğenirlerse ona oy verecek. Geceden elde edilen tüm gelir ise The Felix Project’e bağışlanacak. Bakalım bizim Hayata Sarıl Derneği için de lokantası için de hangi şefler böyle bir düelloya kalkışır?
İstanbul’a yeni taşınan Kanadalı bir arkadaşım, işi için temasa geçmesi gereken müşterileri telefonla arıyor, telefonda derdini tatlı tatlı anlatmaya çalışıyor. Bunu bana söylediğinde ilk tepkim, “Nasıl yani, siz hâlâ telefonda konuşuyor musunuz?” oldu. Biz her işimizi Whatsapp’tan, Telegram’dan hallediyoruz, ne SMS kaldı, ne email’lere tahammülümüz kaldı, ne de kimse kimseye telefon açıp halini hatırını soruyor. Hayat artık çok hızlı, giriş, gelişme, sonuç yok konuşmalarda, mesajlaşmalarda, direkt sadede geliniyor. Zaten cümleyi biraz uzatacak olursanız karşınızdaki başlıyor, konsantrasyon sorunu olduğunu anlatmaya. Kanadalı arkadaşım şaşırıyor, “Evet, biz de mesajlaşıyoruz ama telefonda da konuşuyoruz. Daha samimi değil mi?” diyor telefonda konuşma. “Karşılıklı konuşmalar yanlış anlamaları ortadan kaldırıyor bence” diye ekliyor. İkna olmaya meyilliyim, ama telefon çaldıkça, artık 24 saat sesi kapalı, titreşimde olduğu için bir kez daha şükrediyorum. Çünkü sürekli telefonda dikkat çekecek bir şey var ve bir dönem TV’ler nasıl hayatımıza hâkimse şimdi telefonlar daha da hepimizi teslim almış durumda. Bir telefonla bir insanın rekabete girmesi söz konusu bile değil. Kazananın her zaman telefon olacağı belli. CEBİMDEKİ YABANCI Tam da bu konuşmaların üstüne Ferzan Özpetek’in yapımcılığını üstlendiği, Serra Yılmaz’ın yönettiği ‘Cebimdeki Yabancı’ya geliyor konu. Boşuna Ferzan Özpetek İtalyan filmi ‘Perfetti Sconosciuti’nin yerli uyarlaması olan filmle ilgili konuşurken, “Bu filmin haklarını ilk çıktığı gün aldım. Benden sonra tüm dünya aldı. O yüzden kendimi çok kurnaz hissediyorum. 30 - 40 kere izledim. Hâlâ da izleyebilirim” demiyor. Kadrosunda Belçim Bilgin, Buğra Gülsoy, Çağlar Çorumlu, Leyla Lydia Tuğutlu, Serkan Altunorak, Şebnem Bozoklu ve Şükrü Özyıldız’ın yer aldığı ‘Cebimdeki Yabancı’, cep telefonlarının hayatımıza girişiyle birlikte yaşadığımız birbirimize yabancılaşmayı anlatıyor, sırf telefonların nasıl birer karakutu olduğunu ve telefonlardan çıkan gizli bilgileri deşifre ederek. İzlemekte fayda var! Ama izledikten sonra yakınlarınızın telefonundan uzak durmak lazım! Yataktan kalkmadan internet Akıllı telefon kullanıcılarının üçte biri sabah yataktan kalkmadan internete bağlanıyor. 50 yaş altındakiler mesajlarını, epostalarını ve sosyal medyayı her 15 dakikada bir kontrol ediyor. Sürekli kontrol edenler de var. Uzmanlara göre, bunu biz seçmiyoruz ama kısa dönemli ödüller yüzünden buna sürükleniyoruz. Çünkü basit bir mesajla özel hayatımızda ya da işte istediğimiz anlık bir şeyi elde etmemiz mümkün olabiliyor. İnternet kullanımı arttıkça antidepresan kullanımının da arttığı kanıtlandı. Sonuçta interneti ne kadar kullanmak istediğimize kendimiz karar vereceğiz. Huffington Post’un kurucusu Arianna Huffington bile röportajlarında, “Eve gider gitmez akıllı telefonunuzu kapatın ve o anda ne yapıyorsanız sadece ona konsantre olun” diyor.  Bir sosyal medya kahramanı bile bunu diyebiliyorsa sanırım hepimiz yapabiliriz. Yapmazsak da sonuçlarına  hep birlikte katlanacağız.
Elon Musk, Tesla ve SpaceX ile hepimizi kendisine bağlamayı başardı. Tabii, Anıtkabir’den paylaştığı fotoğrafın da kalbimizde ayrı bir yeri var. 69 yaşındaki annesi Maye’in geç gelen süper modelliğinden erkek kardeşi Kimbal’ın Nextdoor Eatery ve The Kitchen ile gıda konusundaki sosyal yardım çalışmalarına, kız kardeşi Tosca’nın Netflix’e rakip Passionflix’ine Musk ailesinin her bireyini tek tek izlemekteyiz. Geçen hafta sonu bütün aile Elon Musk’ın son şirketi The Boring Company’nin yeni ürünü alev silahını tanıttı. İlk bakışta tehlikeli diyenler oldu. Oysa The Boring Company logolu 20 dolarlık şapkaları satışa çıkararak 1 milyon dolar kazanmıştı Elon Musk. Şimdi ise “Çok gereksiz, eğlenmeyi sevmiyorsanız sakın almayın” dediği alev silahlarıyla 48 saatte 5 milyon dolar kazandı. Hatta bu yazı yazılırken 500 dolara 15 bin adet ürün satmış ve kazancı 7.5 milyon dolara fırlamıştı bile! Elektrikli otomobillerden, roketlerden sonra Elon Musk da sonunda kolayı buldu. Artık çok değerli bir markası var, ne yapsa satış rekoru kırıyor. Şapka, alev silahı derken yavaş yavaş promosyon ürünlerine doğru ilerliyor. Büyük yatırım gerektiren işlerden sonra, bunlar tabii çocuk oyuncağı. Bakalım sırada ne var? Gıybet ve hapis Seren Serengil-Gülben Ergen cephesinde neler olduğunu dehşetle izliyorum. Bütün dünya kadınların dayanışması üzerine seferberlik ilan etmişken, bizde iki kadın magazin figürünün birbirini hapse attırma derecesine gelen soğuk savaşı gündemde. Gıybet nedeniyle hapis cezası alınabilmesi ne kadar tuhafsa, Gülben Ergen kadar stratejik ilerleyen, bunun için de her zaman alanının en iyileriyle çalıştığı konuşulan birinin stratejiyi bir kenara bırakıp tamamen içgüdüleriyle hareket etmesi de bir o kadar tuhaf. Kendi kendisi şu anda Seren Serengil’i kahramanlaştırdı, bu kadar gereksiz yere hapis cezasına çarptırılan mağdur kişi konumuna koyarak. Aslında her ne kadar bu saçma savaştan uzak durmaya çalışsak da kabul etmek lazım, hepimizi etkiliyor. Nedeni belli, kadına şiddete karşı çıkarılan yasalar asıl hizmet etmesi gereken mağdurlar beklerken, şu anda ne yazık ki magazine hizmet ediyor. Bunda da tabii şikâyetçilerin payı büyük. Trump’ın “sıkıcı ve gerçek dışı” dediği kitap! Grammy’lerde en çok söz edilen ne Rihanna’nın kilo alması, ne Kesha’nın ‘MeToo’ hareketine desteğiydi. ABD Başkanı Trump’a ayırılan bölümdü. Michael Wolfe’nin ‘Fire and Fury’ kitabını Hillary Clinton gibi birçok ünlü isim Grammy’lerdeki skeç için okudu. ‘Fire and Fury’, Trump’la ilgili şimdiye kadar yazılan en ağır kitap. Şu anda yurtdışında birçok kitapçıda başköşede, hemen yanında da Başkan Trump’ın “Michael Wolff, bu sıkıcı ve gerçek dışı kitabı satmak için asılsız hikâyeler uyduran bir zavallıdır” tweet’i yer alıyor. İşte günümüzde bir kitabı yok etmek için resmi bir makamdan paylaşım yapıldığında bile, o kitabın pazarlamasına katkıda bulunulmuş oluyor. Sonuç, kitap ‘en çok satanlar’ listesinden inmiyor, hatta kendi ülkesinde birçok kitapçıda çoktan tükenmiş bile.    
Londra’da Omeara’da çok da kalabalık olmayan bir rock konserindeyiz. Sahnede harika bir ses var, ama orkestranın gümbür gümbür sesi o harika sesi bile bastırıyor. Kendisi de durumdan hiç şikayetçi gibi değil, gitar çalan eşi Emre Kula’ya hayranlıkla bakıyor. Bis yapacaklarını bile, eşine bakıp “Patron o, o derse yaparız!” diye duyuruyor. Telomerler ne kadar işe yarasa da artık yaş konusu görüntüde ne kadar önemsizleşse de Sertab Erener hayranları şaşırıyor, O2 Indigo’daki kendi konserinden bir gece önce Oceans of Noise adlı genç bir rock grubuna Sertab’ın solistlik yapmasına... Kendi güzel Türkçe şarkıları yerine İngilizce şarkılar söylemesine... ‘Kırık Kalpler Albümü’ndeki ‘Olsun’ şarkısı bile Amerikalı bir yapımcının yazdığı sözlerle ‘All Soon’ oluvermiş. Konseri izlerken ister istemez, ben bu filmi daha önce izlemiştim diye geçiriyorum içimden. Daha önce Sertab, Demir Demirkan ile de benzer İngilizce albüm çalışmaları yapmıştı. Doğrusu Sertab’ın sonuna kadar hak etmesine rağmen “Ben zaten yıldızım” havasına girmemesi harika. Hayatında ilk defa bir müzik grubunun solisti olmuş kadar heyecanla bu mütevazı sahneye çıkması da sonsuz saygı duyulacak bir şey. Onun yerinde kim olsa egosu girerdi devreye. Ama bir yandan da bu kadar yetenekli ve başarılı bir kadının aşk uğruna kendini bu kadar geri plana çekmesini izledikçe “Acaba bir erkek de Sertab’ın yaptığını yapabilir miydi?” diye düşünmeden edemiyor insan. Sırf eşini mutlu etmek için yıllarını verdiği kariyerini yok sayıp eşini parlatmak için bu kadar kendini paralar mıydı? Hiç sanmıyorum. EVRENSEL OLMAK İÇİN İNGİLİZCE ŞARKI ŞART MI? Konser boyunca Sertab İngilizce şarkılar söylüyor, hiç Türkçe şarkı söylemiyor. Evet, uluslararası olmak için evrensel bir dil İngilizce. Ama doğrusu İngilizce şarkılar Sertab gibi özel bir yeteneği bile sıradanlaştırabiliyor. Nasıl Haris Alexiou gibi Yunan şarkıcılar duruşlarını asla bozmadan Yunan şarkılarını söyleyerek dünyada kendilerine yer edindiyse, Sertab gibi bir yetenek de aynı şekilde kendinden ödün vermemeli. İşte o zaman ne kadar özel olduğu daha iyi anlaşılır. MERYEM AYARLARIMIZLA OYNADI Biz saçımızı süpürge etmeye, dişimizi tırnağımıza takıp hiç durmadan çalışmaya, haklarımızın pek de farkında olmadan ayakta kalabilmek için mücadele etmeye alışık büyüdük. Hiçbir zaman “Yeter artık tükendik!” diye bir şey demek aklımızın ucundan bile geçmedi. Ta ki Meryem Uzerli, Muhteşem Yüzyıl’dan tükenmişlik sendromu gerekçesiyle ayrılana kadar. İşte o zaman Meryem bizim fabrika ayarlarımızla oynadı. Şimdiye kadar hiç aklımıza gelmeyen bir şeyi kendi kendimize sormamıza neden oldu. “Acaba tükendim mi, acaba tükenir miyim?” derken Meryem iyileşip Türkiye’ye döndü, ardından diziler, filmler peş peşe geldi. Reytinglerde, gişede aradığını bulamayınca ise şimdi yeniden tükenmişlik sendromuna kapılmış, Almanya’ya geri dönmüş söylentileri var. Tam da yeni toparlanmışken, şimdi yine Meryem ile “Acaba tükendik mi?” sorusuyla sarsılıyoruz.
Nusret Gökçe, Miami’den sonra New York’ta yeni restoranını açtı. New York’taki eleştiriler sadece sosyal medya kullanıcılarının değil, hepimizin diline dolandı. Peki neden başarıya bu kadar tahammülsüzüz? Neden hemen aşağı çekmeye çalışıyoruz? Son günlerde sosyal medyada, Whatsapp gruplarında en çok paylaşılan New York Post’ta çıkan Nusr-et New York eleştirisi oldu. Buna daha fazla kayıtsız kalabilmek mümkün değil. Bu yazının birbirinden farklı kişiler tarafından paylaşılması anlaşılabilir, sonuçta Nusret Gökçe bir sosyal medya yıldızı da aynı zamanda. Bana tuhaf gelen yazının ya da eleştirilerin paylaşılması değil, bu eleştirileri paylaşırkenki üslup. Herkeste bir sanki hak yerini buldu tavrı… Nusret acımasızca eleştirildikçe, işleri kötü giderse, sanki o zaman hepimiz kazanacakmışız gibi saçma bir zevk alma hali… Evet, eleştirilerde tabii ki haklılık payı vardır. Her yeni açılan restoranda aksaklıklar olur, bir restoranın oturması en az 3-4 ayı bulur. Fiyatların çok yüksek olmasına gelince, evet, bu da arz-talep meselesi sonuçta. Bu fiyatlara yemek yemeyi göze alan, alabilen gider, istemeyen gitmez. Bu kadar basit. Tamam, yine de bunları eleştirmeyi anlayabilirim. Ama eğri oturup doğru konuşalım, Türkiye’den ilk defa, sıfırdan tamamen kendi emeğiyle bulunduğu yere gelen bir marka dünya çapında oldu. Nusret, kabul etsek de etmesek de gerçek anlamda dünya çapında olan tek yerli markamız. Chobani gibi ABD’de Yunan yoğurdu satarak başlamadı, İstanbul’da bir kasap dükkanında çırak olarak çalışarak başladı. Tamam arkasında Ferit Şahenk olmasa, bu kadar büyüyemezdi tabii ki. Ama unutmamak lazım, Ferit Şahenk gibi bir işadamı kimseye boşuna yatırım yapmaz. Hatta ekonomi kulislerinde boşuna “Nusr-et’i D.ream’den ayırıp, borsaya açacaklar” söylentileri dolaşmaz. Kaldı ki, Doğuş Holding’in D.ream’inin desteklediği Nusr-et dışında birçok marka var ve hiçbiri henüz Nusr-et seviyesinde değil dünyada. Gündem yaratıyor Nusret’i bütün dünya konuşuyor. Sosyal medyada her hareketiyle gündem yaratıyor, P. Diddy’den Dubai şeyhine birçok ünlü isim müdavimi. Bunları, arkasında dev bir PR ekibiyle yaptığını zannediyorsanız da fena halde yanılıyorsunuz. Çünkü Nusret, daha Günaydın Kasap’ta çalışırken de cep telefonuyla müşterilerin fotoğrafını çekip, isimlerini, fotoğraflarını ve sevdikleri etleri kaydediyordu. Daha ortada Nusr-et Çamlık bile yokken böyle bir CRM (müşteri ilişkileri yönetimi) sistemi kurmuştu. Bu, eğitimle ilgili değil, insanın içinden gelmesiyle, zekasıyla ve çalışkanlığıyla ilgili bir şey. Boşuna Nusret, iPhone ve Instagram’a teşekkür edip durmuyor, “Onlar olmasaydı, ben bugün burada olamazdım” demiyor. Bir de şaşırıyor, bu kadar çok sosyal medya yıldızı varken Instagram’a kendisinden başka kimsenin teşekkür etmemesine… Nusret’in sosyal medyadaki esprilerini onu tanımayanlar anlamayıp ciddi olduğunu sanabilir. Fotoğraflardan şımardığını düşünenler olabilir. Ama ben onun ne kadar vefalı olduğunu biliyorum, onu tanıyanlar da biliyor. İşte o yüzden New York’ta New York steak yerine İstanbul steak demesi de, onu görmeye gelenleri memnun etmek için gece gündüz demeden çalışması ve hayranlarıyla saatlerce selfie çektirmesi de anlaşılır. Evet, Dubai’de restoran açmakla New York ya da Londra’da açmak aynı şey değil. New York, ne Miami’ye ne Dubai’ye benziyor, daha acımasız. Kaldı ki, İstanbul da New York kadar acımasız bir şehir. Malum, her şehre adaptasyon gerekiyor. Hakkasan, Spice Market gibi dünyaca ünlü restoran markaları İstanbul’da başarılı olamadı ama bu dünyadaki başarılarını etkilemedi. İstanbul’a adapte olabilseler pekala Zuma İstinye Park gibi çok iyi iş de yapabilirlerdi. Evet, Nusr-et New York’a ilk eleştiriler pek olumlu değil, beklenti bu kadar yüksekken eleştirilerin sert olması da anlaşılır. Ama bu demek değil ki, Nusret bunların üstesinden gelemez. Nusret gibi dişini tırnağına takıp çalışmaya alışık, zeki biri eleştirileri dinleyip hepsinin üstesinden gelir. Yeter ki biz New York’ta CBS binasındaki dev restoranıyla dünya çapında mücadele veren tek yerli markamızın başarısız olsun diye gözünün içine bakmayı keselim! Çay saatine büyülü dokunuş Shangri-La Bosphorus Istanbul’daki akşamüstü çay saatinin en yeni konsepti Alice Harikalar Diyarı. Lobby Lounge’da sunulan beş çayı menüsünde çayın yanında tatlıdan vazgeçemeyenler için limonlu kek, portakallı veya çikolata parçacıklı beze, vanilyalı makaron, cevizli tart, ahududulu pasta ve daha birçok lezzet sunuluyor. Peynirli ve jambonlu mini sandviç, tavuklu wrap, salatalık ve labne peynirli mini sandviç, mantarlı kiş, börek çeşitleri de tuzlu seçenekler arasında menüde yer alıyor. 4 Şubat’a kadar, haftanın her günü 14.30-18.30 saatleri arasında servis edilen Alice Harikalar Diyarı akşamüstü çay saatinin kişi başı fiyatı 89 lira.
Tam 3 yıl önce Mardin beni şaşırtmıştı, Mardin Bienali’yle, bienalle eş zamanlı kitap fuarı ve Ankara Devlet Opera ve Balesi ile birlikte düzenlenen Opera ve Bale Günleri’yle. Malum, biz İstanbul’da kendi küçük dünyamızda kendimizi büyük şehirde yaşıyor görürken bile opera ve baleye hasret kalmış durumdayız. Her şeyden önce Mardin’de bienal yapılması tabii ki çok olumlu, sergileri gezen ilkokul öğrencilerini görünce bunun değerini daha da iyi anlıyorsunuz. Ama adında bienal olunca beklenti de ister istemez yükseliyor ve o beklentiyi karşılamak zorlaşıyor. İstanbul, Venedik, Sao Paulo gibi hem dokusu olan hem de söylemi olan şehirlerle aynı kulvarda yarışabilmek elbette kolay değil. Uluslararası Bienal Derneği’ne üye olmaya hak kazanan Mardin Bienali daha yolun başında, zamanla çok daha iyi olacak. Bunun için de hepimizin desteğini bekliyor. Bu yıl Mardin Bienali, “Sözden Öte” başlığıyla 4 Mayıs-4 Haziran tarihleri arasında 4. kez gerçekleştirilecek. Döne Ötyam’ın direktörlüğünde Fırat Arapoğlu, Nazlı Gürlek ve Derya Yücel’in küratörlüğünde. Mardin Bienali’ni düzenleyen ekip, Bienal’in gerçekleşmesi için gereken finansal kaynağın yaratılması adına bir bağış kampanyası  başlattı. Fongogo’da başlatılan kampanyayla, isteyen herkes 50 TL ile 10 bin TL arasında Bienal’e katkıda bulunabiliyor. Bienal’de kullanılması düşünülen mekânlar arasında Alman Karargahı, bir hamam, Mardin Müzesi Galerisi, Revaklı Çarşı dükkanları ve Marangozlar Kahvesi var. Bir an önce Bienal’e katkıda bulunmakta fayda var. Programda neler var? Mardin’de bienal kadar heyecan verici bir de çağdaş sanatçı Mehmet Ali Boran’ın başlattığı Çağdaş Sanat Konuşmaları serisi var. Bugüne kadar Barış Seyitvan, Ezgi Yıldız, Hera Büyüktaşçıyan, Erinç Seymen, Emre Zeytinoğlu ve Evrim Altuğ’un katıldıkları etkinlikte bugün Pelin Tan ile, “Dara Köyü Kozmografyası” konuşulacak. Peki ama daha sonra programda neler var? 24 Şubat’ta Selman Akıl “Yeni Medya Teknikleri”/ Rafet Aslan ve Alper İnce “Kolektif Bir Sanat Hareketinin İmkânsızlığı ve İmkânları Üzerine”, 5 Mayıs’ta Ebru Yetişkin “Kayıt Almak Üzerine” / Videoist: “Video Sanatı Üzerine” ve 28 Nisan’da Loading “Diyarbakır’daki Yeni Çağdaş Sanat Mekânı”... Kaçırmamakta fayda var! Bilgi için: 0555 623 4960 Midyat’tan Hasankeyf’e Mardin ve civarında bienalden, çağdaş sanat konuşmalarından rol çalacak, gezecek görecek çok yer var. Deyrül Zafaran Manastırı’ndan Midyat’a, hatta Batman’a uzanıp Hasankeyf’e geçmek mümkün. Malum, UNESCO Dünya Kültür Mirası kriterlerinin 10’undan dokuzuna sahip dünyadaki tek yer Hasankeyf. Sular altında kalması da sayemizde ne yazık ki an meselesi. Mezopotamya, özellikle de Mardin, her zaman büyülü ve gizemli olarak hatırlanıyor. Gezdikçe görüyoruz, keşke o büyü ve gizemi daha iyi koruyabilseymişiz, o güzelim taş evlerin yanına diğer bütün şehirlerimizde yaptığımız gibi korkunç binalar dikmeden...  
Aklımızın nerede olduğu malum, yurt dışındaki olumlu gelişmeleri bildirelim. Londra’da son günlerde peş peşe sevindirici gelişmeler yaşandı. Hafta sonu Financial Times’ı okuyanlar görmüştür, Hüseyin Çağlayan’ın harika bir röportajı vardı. Çağlayan, Financial Times’ın moda yazarı Jo Ellison’a şirketinin yüzde 20’sini Dalınç Arıburnu ve Nizar Al-Bassam’ın kurduğu Centricus adlı yatırım platformuna sattığını açıkladı.  Bundan sonra internet üzerinden alışverişte büyüyeceğini ve yeni bir çanta koleksiyonu hazırladığını da müjdeledi. Bir şirketin ne kadar büyüdüğünün bir seçim meselesi olduğunun altını çizdi, aynı zamanda da şu anda büyük modaevlerinin başında olan kreatif direktörlerin aslında tasarımcıdan çok, iyi birer küratör ve iletişim uzmanı olduklarını söyleyerek moda dünyasını biraz da eleştirdi. Hüseyin Çağlayan’ın Financial Times’taki röportajından ve şirketindeki yeni ortaklık yapısından başka bir sevindirici gelişme daha var. Wallpaper’ın 2018 tasarım ödüllerinde de ‘Best pop star’ kategorisinde Hüseyin Çağlayan ve Chalayan koleksiyonu başrolde. Wallpaper’ın özel tasarım ödülleri sayısında tanıdık bir marka daha var dikkat çeken: Stepevi. Stepevi’nin Luis Fuentes Arambula imzalı ‘blossom’ adlı halısı ‘Love list’e girmeyi başarmış ve Alexander Mcqueen imzalı bir paltoyla birlikte fotoğraflanmış. Sevdiğimiz isimlerin, markaların uluslararası başarıları gurur veriyor. London Art Fair’de görülmesi gereken Türk sanatçı London Art Fair’de ise Türkiye’den üç isim dikkat çekiyordu. Galeri Nev Ankara’nın standında eserleri sergilenen Mehtap Baydu, Galerie Tanja Wagner’de eserleri sergilenen ve De’Longhi Art Projects Artist ödülünü kazanan Nilbar Güreş ve Yunanistan’ın bilinen galerisi Nitra’da eserleri sergilenen Ardan Özmenoğlu. Ardan Özmenoğlu’nun 10 Kasım’da yayınlanan Filli Boya reklam filmindeki Atatürk eseri hafızalarımıza kazındı. Şimdi ise Londra’daki fuarda cam heykelleri ve post it’lerle yaptığı eserleriyle FAD Magazine tarafından fuarda eserleri görülmesi gereken 5 sanatçıdan biri seçildi. Fuarı bütün gün arşınlamadan bunun ne kadar önemli olduğunu anlamak mümkün değil. Çünkü fuarda sonsuz galeri, sanatçı ve eser var. Hepsini görmeye kalktığınızda mutlaka atladığınız bir şeyler oluyor. Beni en çok eğlendiren ise Jeff Koons’un balondan köpek eserini ti’ye alan Sebastian Burdon’un POpek’i oldu. Selda Bağcan’dan MFÖ’ye Londra’da Mustafa Oğuz’dan da bir müjde geliyor. Most Production konserleri artık Londra’da da yapılacak. İlk konser Selda Bağcan 18 Şubat’ta, ikinci konser Mazhar Fuat Özkan 18 Mart’ta, üçüncü konser Sıla 17 Mayıs’ta. Hepsi dev konser merkezi O2’nun Indigo bölümünde. Heyecanla bekliyoruz.
Cumartesi akşamı Londra’da Soho House’dayız. Kulübün 23 yıl önce ilk kurulduğu yerde birkaç gece önce yapılan büyük kutlama partisinden biraz yorgunuz, ama heyecanlıyız. Üstelik bu heyecan, partide Jamie Dornan’dan Eddie Redmayne’e Soho House İstanbul’un açılış partisine de gelen sevdiğimiz yüzlerle bir gece daha birlikte geçirmiş olduğumuz için değil. Tam aksine, yurt dışında Türk sinemasıyla görücüye çıktığımız için. Gülse Birsel’in yazdığı, Ozan Açıktan’ın yönettiği ‘Aile Arasında’ filminin gösterimindeyiz, Soho House’un Londra’daki uluslararası üyeleriyle birlikte filmi izleyeceğiz. Ama bir de bakıyoruz ki salon hızla doluyor ve bize yer kalmıyor. Filmi daha önce Kanyon’da izlediğim için yerimi memnuniyetle ilk kez izleyeceklere veriyorum. ‘Aile Arasında’, 4 milyonu aşan gişesiyle müthiş başarılı oldu biliyorum, ama doğrusu bize özgü esprileriyle Türkçe bilmeyen ya da bizim kültürümüze yakın olmayan biri için ne ifade eder hiçbir fikrim yok. BKM Genel Müdürü Zümrüt Arol Bekçe ve yönetmen Ozan Açıktan ile birlikte merakla bekliyoruz, 128 dakika boyunca gelecek tepkileri. “Arada sıkılıp çıkan biri olur mu?” diyoruz, ama çıkan kimse olmuyor. Film sonrası Ozan Açıktan’la birlikte izleyicilerle bir soru-cevap seansı yapıyoruz. Ozan Açıktan’ın ‘Aile Arasında’dan önce, ‘Annemin Yarası’ filmini de izledik, hatta film çekimlerinde Belgrad’a tatile gidip seti basmışlığımız da var. Ozan, jenerikten sonra sahneye çıktığında sadece iyi bir yönetmen olmadığını aynı zamanda sahnesinin de iyi olduğunu kanıtlıyor. Evet, izleyiciler arasında Mehmet Ergen, Hüseyin Çağlayan, Berfin Erdoğan gibi tanıdık yüzler de var, ama bir o kadar İngiliz de var. Bu durumda soru-cevap bölümünü de İngilizce yapıyoruz tabii. Filmin devamı gelecek mi? Ozan, “Bu aslında bir sosyal deneydi” diye başlıyor, gerçekten de haklı, bu hepimiz için bir deney oluyor. Türk sinemasına ne kadar ilgi olduğunu görmek açısından da Soho House’un uluslararası ağının Türkiye’deki yaratıcı kitleye verdiği desteği görmek açısından da. Üstelik sorular sırasında anlıyoruz ki film son derece güçlü Türkçe metinlerini anlamayanlara bile bir şey ifade ediyor. Tabii bunda Engin Günaydın ve Demet Evgar’ın güçlü oyunculuğunun ve vücut dilinin etkisi çok. Ozan, bir hafta içinde bütün oyuncuların projeyi kabul ettiğini anlatıyor, “Bu kadar önemli oyuncular için bu rekor bir süre” diyor. “Devin Özgür Çınar kadar değerli bir oyuncunun bu kadar küçük bir rolü kabul etmesi de önemli” diye ekliyor. İzleyicilerden gelen sorularda anlaşılıyor filmin etkisi, aile kavramından Ayta Sözeri’nin canlandırdığı trans karaktere kadar birçok konu gündeme geliyor. Ayta Sözeri’nin canlandırdığı trans karakterle ilgili “Türkiye’de translara yaklaşım nasıl?” sorusunu Ozan ustalıkla cevaplıyor, hatta Türkiye tarihinde trans ünlülerimiz olduğunu da vurguluyor. Peki ama ‘Aile Arasında 2’ çekilecek mi? “Çok isterim ama onu Gülse Birsel’e sormak gerekiyor” diyor Ozan. Heyecanla bekliyoruz.
Çok sevilen İsrailli bir astrolog Gahl Sasson. Sadece Türkiye’de değil, dünyada da... Aslında bir Kabala uzmanı ama astroloji haritalarını yorumlamasıyla ve hayat değiştiren tavsiyeleriyle ünlü Aylar öncesinden randevu alınıyor, tabii o da şanslıysanız. İstanbul’a her geldiğinde seansları dolup taşıyor. Sadece astroloji haritasını çıkarmak isteyenler değil, önemli anlaşmalar imzalamak üzere olan iş insanlarından özel hayatında hayatının kararını vermeye çalışanlara müthiş bir takipçi kitlesi var. Ona sormadan adım atmayanlar bile var. Gahl Sasson’dan bahsediyorum. İsrailli bir Kabala uzmanı ama İstanbul’da daha çok astrolog olarak tanınıyor. Gahl, İbranice rüzgar anlamına geliyormuş. Herkesin isminin anlamının hayatında önemli bir etkisi olduğuna inanıyor. Meksika’da sörf tatiline gidip aylarca kalması, orada kundalini yoga, daha sonra kabala ve astrolojiyle ilgilenmesi şu anki yolunu açmış. Ben ismimin ne anlama geldiğini söylediğimde, “E, senin ismin her şeyi takip etmeye, her şeyden haberdar olmaya ve herkesi haberdar etmeye yönelik, yaptığın iş de tam da buna uygun” diyor. Arada ısrarla astroloji haritamı çıkarması için bir zamanını yakalamaya çalışıyorum ama şu anda bütün randevularının dolu olduğunu söylüyor, hiç taviz vermiyor. Şaşırıyorum, aldığı rakamları da düşününce. Londra’dan Los Angeles’a birçok şehirde takipçileri var, bu çağın yıldızlarından. Sadece gittiği yerlerde yüzyüze değil, Skype randevularıyla da seanslar yapıyor. Çok sevdiğim esprili bir arkadaşıma anlatıyorum bu durumu, “Gerçekten öyle bir insan var mı, bir artificial intelligence durumu olmasın?” diyor gülerek. Gahl’a Skype’ta görüntülü değil de sadece sesli konuşmasının konsantrasyonunu etkileyip etkilemediğini soruyorum. “Önce köpeklere iyi davranmalıyız” Doğrusu ben hiç tanımadığım bir insanla sadece telefonda konuşarak gözünün içine bakmadan iletişim kuramıyorum, en azından istediğim gibi. Gahl ise “Karşımdakinin mimiklerini, tepkisini görmemek daha rahat odaklanmamı sağlıyor. O yüzden daha rahat ediyorum” diyor. Telefonda, workshoplarında anlattığı 2018 için dikkat etmemiz gerekenleri soruyorum. Başlıyor anlatmaya, malum bu yıl köpek ve sahip yılı. “Önce köpeklere iyi davranmalıyız” diyor, köpeklere ne kadar iyi davranırsak bu yılın karşılığını da o kadar iyi alacağız anlaşılan. O yüzden yeni kitabının satışından elde edilen geliri sokak köpeklerine bağışlamış. Türkiye’de basılan kitabın geliri Türkiye’deki sokak köpeklerine, başka ülkelerde basılanlar başka ülkelerin sokak köpeklerine destek olmakta kullanılacak. 2018’de beş tutulma gerçekleşecekmiş, normalde her yıl dört olmasına rağmen. “31 Ocak, 15 Şubat, 13 Temmuz tarihlerine dikkat” diyor. “22 Mart-15 Nisan arası Merkür geri gidiyor, sakın kontrat imzalamayın” diye ekliyor. Mars ve Venüs’ün geri gidişiyle ilgili de uyarıyor. Skype’ta astroloji seansı Peki 2018 kime, ne getirecek? Koçlara kariyer, Boğalara seyahat ve eğitim, İkizlere yakınlık ve cinsellik, Yengeçlere ilişki ve evlilik, Aslanlara çalışmak, Başaklara aşk ve çocuk, Terazilere ev ve aile, Akreplere iletişim ve ortaklık, Yaylara para, Oğlaklara her şey ve Balıklara maneviyat… 2018’le ilgili genel gelişmeleri dinlerken “Bunlar herkes için geçerli mi?” diyecek oluyorum, “Bütün Koçlar aynı derece mi etkilenecek mesela?” “Tabii ki hayır” diyor, “Herkes farklı, o yüzden astroloji haritası çıkarmak gerekiyor.” Gahl Sasson, şubat sonunda tekrar İstanbul’a geleceğini müjdeliyor, “Randevu al dolmadıysa” diyor ve telefonu kapatıyoruz. Kendisi İsrail’de, bir Skype astroloji seansı var hemen sonra, ona hazırlanması lazım. Bu hafta sonu Londra’da seansları var, daha sonra yaşadığı Los Angeles’a geri gidecek belki, belki dünyayı dolaşmaya devam edecek. Bir yeni çağ yıldızının bu kadar takipçisi varsa bir nedeni vardır mutlaka diye düşünüyorum ve son derece merak ediyorum. Ama doğrusu ben bir Skype insanı değilim ve karşımdakinin gözlerinin içine bakmak istiyorum konuşurken. Zaten telefonda konuşacaksak Skype’a da ne gerek var diye düşünüyorum. Ama bu kadar değerli takipçinin vardır bir bildiği mutlaka. Bunu da umarım Gahl Sasson’la bir astroloji haritası seansı yaptıktan sonra çözebileceğim.
Dün Londra’nın Soho bölgesinde sokakta bir kafede oturuyoruz. Önce duman ve yanık kokusu yükseliyor, sağa sola bakıyoruz, kimse oralı değil. Herkes içkisini yudumlamaya ve sohbetine devam ediyor. Biraz sonra karşıdaki binada bir hareketlilik oluyor. Tam 3 dakika sonra iki dev itfaiye kamyonu geliyor. Önce karşı binaya bakıyorlar, bir şey bulunamıyor, sonra bizim oturduğumuz binanın çatısında yükselen alevleri görüyoruz. Biz buz gibi havada sokakta ısıtıcılar altında otururken binanın çatısında yangın çıkmış, itfaiye gelmiş. Yan masalara dönüp bakıyorum, kimse hâlâ oralı değil, ne hesabı isteyen var, ne içkisini yarım bırakan. Böyle bir rahatlık söz konusu. Çok değil, bundan 6-7 yıl önce biz de böyle İstanbul’un Soho bölgesi sayılabilecek Beyoğlu’nda sokaklarda rahat rahat oturuyorduk. Hatta Asmalısmecit’te sokakta adım atacak yer bulamıyorduk. Sonra kaldırımlardan kaldırılan masalarla birlikte Beyoğlu da gündemden nasibini aldı. Uzun süre unuttuk, uzak kaldık. Hatta öyle ki çok sevdiğimiz restoranlardan bile bazılarının kapandığı konuşuldu, aslında kapanmamalarına rağmen. Her enerjisi yüksek şehirde, her enerjisi yüksek semtte olduğu gibi Beyoğlu’nda da bu durgunluk elbette bir noktada çözülecekti. Eski güzel günlere geri dönüş yaşanacaktı. Şimdi Yapı Kredi Kültür Sanat’tan Hayata Sarıl Lokantası’na sevdiğimiz birçok yenilik var Beyoğlu’nda. Unutmadan, bu hafta Hayata Sarıl’ın konuk şefi Beyoğlu’nun en sevdiğim yerlerinden Yeni Lokanta’nın şefi Civan Er’di. Arter’den Fransız Kültür Sanat’a bütün kültür-sanat merkezleri meraklılarıyla dolup taşıyor. Şimdi tramvayın da geri dönüşüyle Beyoğlu’nda gözle görülür bir canlanma başladı. İşte şimdi bize daha çok görev düşüyor, Beyoğlu’na daha çok gitmek, Beyoğlu’nda sevdiğimiz mekânlara daha çok sahip çıkmak için. Birbirinin aynısı alışveriş merkezlerinden biraz burnumuzu çıkarıp şehrin en karakterli semtlerinden birine daha çok zaman ayırmamız gerekiyor. Özellikle de Karaköy’de bu inşaat durumu doludizgin devam ederken. Beyoğlu fazlasıyla ilgimizi hak ediyor. Daha önce Emek Sineması’nda yaşadığımız gibi, gitmeyip gitmeyip sonra elden gittiğini fark ettiğimizde artık bazı şeyleri değiştirmek için çok geç oluyor. İşte bu sefer bu kadar geç kalma lüksümüz yok, daha fazla ertelemeden şimdiden Beyoğlu’na ve Beyoğlu mekânlarına sahip çıkalım. Bebek’e taze kan: Angie Bebek’teki Kitchenette binası farklı mekânlara ev sahipliği yapacak söylentisiyle farklı zamanlarda gündeme geldi. Peru restoranı Coya’dan brunchlarıyla ünlü Bagatelle’e binaya bakmayan yerli yabancı kalmadı. Sonuç, şimdi Kitchenette’in yeri Popülist ve Angie ile gündemde. Angie, açıldığı günden beri canlı müzik performanslarıyla adından söz ettiriyor. Yarın akşam önce Serel Yereli’nin caz performansı var, gecenin ilerleyen saatlerinde ise Zuma Dubai’nin DJ’i Adrien Callier set başında olacak. Pazar akşamı eğlenmek isteyenlere duyurulur!  
Milano Moda Haftası’nda beni en çok sevindiren haber New York Times’ta çıktı. Sanayi 313’ün erkek koleksiyonu. Serena Uziyel’in tasarladığı, Enis Karavil ile birlikte yarattığı Atelier 313 terlik ve çantalar kısa sürede bir dünya markası olma yolunda önemli adımlar attı. Alex Eagle’dan Bergdorf Goodman’a önemli bütün mağazalara girmeyi başardı. Sanayi 313’ün yaratıcısı Enis Karavil Marka 2017’de yaptığımız seansta müjdeyi vermişti, erkek koleksiyonunun çıkacağını. Ama doğrusu koleksiyonun ne kadar harika olduğundan ve Milano Moda Haftası’na yetişeceğinden bahsetmemiştik. Şimdi New York Times’da Lee Oliveira’nın fotoğraflarıyla koleksiyonu gördükten sonra daha da mutluyum. Çok kısa zamanda çok büyük yol kat ettiler, gurur duyulacak bir başarı bu. AJDA, ZEYNEP VE LONDRA MODA HAFTASI Yarın Ajda Pekkan by Zeynep Kartal koleksiyonu İstanbul’da tanıtılacak. Doğrusu davetiyeyi alınca şaşırdım, Ajda Pekkan ile Zeynep Kartal’ın iş birliği yapmasına ya da Ajda Pekkan’ın yıllar sonra modaya atılmasına değil, “Koleksiyonlarını Londra Moda Haftası’nda tanıtacaklar” denmesine. Ajda Pekkan’ın kalbimizde yeri ayrı, Zeynep Kartal da alanında başarılı bir isim, ama bu demek değil ki Londra Moda Haftası takviminde olmayan bir markayı takvimdeymiş gibi sunabilirler.  Bizim için iki isim zaten yeterli, bir de Londra Moda Haftası’nın resmi takviminde yer alıyormuş gibi lanse edip daha sonra takvimde yer almadığını görmek gereksiz. Bu, en çok da resmi takvimde yer alan Hüseyin Çağlayan’ın Chalayan’ı, Bora Aksu, Erdem ve son zamanların yükselen ismi Dilara Fındıkoğlu’na ayıp değil mi? Londra Moda Haftası ile eş zamanlı bir etkinlikle tanıtılacak olması moda haftasında demek olmuyor malum. Keşke Londra yerine İstanbul Moda Haftası’nı tercih etselermiş. Yine de Ajda Pekkan by Zeynep Kartal koleksiyonunu merakla bekliyorum. AYLA'NIN OSCAR DAVASI Bir ödüle aday adayı olduğunuzda aday seçilmek de seçilmemek de mümkün. Aday seçilmediğiniz zaman nasıl olur da jüriyi “Seyretmedi”, “Haksızlık yaptı” diye suçlayabilirsiniz? Evet, Türkiye’nin tanıtımı artık yumuşak güç, sanatla yapılmalı ama bunu yaparken sizi alkışlayanlar dışında herkesi yok sayıp, eleştiriye tahammülsüz olup bunu dava açacak boyuta kadar taşırsanız işte o zaman yaptığınız film ne kadar iyi olursa olsun bütün kredinizi bir anda bitirebilirsiniz. Çok yazık çok. ORADA BİR ŞEYLER OLUYOR Vadi İstanbul başlı başına bir çekim merkezi oldu bile. Yıldız Tilbe’li Jolly Joker’den sonra Serafina’nın açılışıyla da gündeme geldi.  Bugün ise Vadi İstanbul’da Must’ın ortakları Önder Öztarhan ve Kaan Boyner, Ercan Gümüşkaya yönetiminde Michelle Brasserie’yi açıyor. Michelle Brasserie’nin ikinci şubesi de çok yakında Hilltown AVM’de açılacak.
Tanem Sivar-Edhem Dirvana’nın sevgili köpekleri Django ve Pamuk’un başına gelenleri hepimiz dehşetle okuduk. Dirvana ailesi gibi doğayla iç içe yaşayan komşuları nasıl olur da köpeklerini katledecek noktaya gelir, hiçbirimiz anlamadık. Bunu köpeklere yapan biri pekâlâ insanlara da yapabilir dedik. Bunu yapan cezalandırılmalı, hiçbir suç cezasız kalmamalı diye imzalar bile toplandı. Neyse ki duyarlı sosyal medya kullanıcılarının gündem yaratması sayesinde, Dirvana ailesine destek yağdı. Sonraki aşama, Dirvanaların öncülüğünde yeni hayvan hakları yasası tasarısını hayata geçirebilmekti.  Daha sonra olumlu bir adım atıldı, köpekleri zehirleyen komşu tutuklu yargılanmaya başlanıldı. Sırf bu bile başlı başına bir zaferdi. Yaşasın bir şeyler değişiyor dedik, hayvan haklarını korumak için çok önemli bir adımdı bu. Demek ki birlik olunca istediğimizi elde etmeyi başarabiliyoruz dedik. Şimdi ise görüyoruz ki henüz bu kadar sevinmek için erken. Daha yasa Tanem Sivar-Edhem Dirvana’nın öncülüğünde hayvan hakları savunucularının istediği aşamaya gelmedi. Boşuna Tanem Sivar, sosyal medyada “Sahipli sahipsiz ayrımının yapıldığı vurgulanıyor ama sahipli-sahipsiz hayvanlara karşı işlenecek suçlarda soruşturma yapılması şikâyete bağlı hale getirilmiş. Tasarıda sadece belirli kişi ve kuruluşa şikâyet hakkı tanınmış. Tasarı madde 28-A-1 çerçevesinde getirilen hapis cezası yaptırımı asli para cezasına çevrilebiliyor. Para cezasına çevrilmeyen hapis cezaları olmasını istiyorduk” diye veryansın etmiyor. Köpekleri zehirleyen, Dirvana ailesini tehdit eden komşunun serbest bırakıldığı düşünülürse, daha bu yasa için yolun çok başındayız, daha gidilecek çok yol var. Umarım, Tanem ve Edhem’in çabasıyla bu yasa hak ettiği şekilde düzenlenir. Sırada kim var? Hollywood’dan sonra moda dünyası da cinsel taciz suçlamalarıyla gündemde. Milano Moda Haftası’nda koleksiyonlardan çok moda fotoğrafçıları Bruce Weber ve Mario Testino hakkındaki henüz netleşmeyen suçlamalar konuşuluyor. Malum, suçu kanıtlanana kadar herkes masum. Şu anda yaşananlarla ilgili kamuoyu ikiye bölünmüş durumda, bir grup sonunda bu yaşananlar ortaya çıkıyor diye mutlu ve rahata kavuşmuş durumda, bir diğer grup da artık bunun bir cadı avına dönüştüğünü, biraz öfkeli olduğunuz herkese böyle bir iftirada bulunup yıllarca emek verdiği kariyerini bir anda bitirebilmenin kabul edilebilir olmadığını düşünüyor. Aslında, bu yaşananlar sinema ve moda dünyasıyla sınırlı değil tabii. Alanında güçlü isimlerle çalışan kime sorsanız, benzer hikâyeler yaşamıştır.  Henüz bu dalga bize gelmedi, ama geldiğinde yer yerinden oynar mı, yoksa herkes “Zaten biliyorduk” deyip meseleyi büyütmeden geçer mi, işte onu hep birlikte göreceğiz. Ama yakında Hollywood’da film yapacak yapımcı, yönetmen ya da oyuncu kalmazsa, moda dünyasında çekim yapacak fotoğrafçı bulunamazsa şaşırmamak lazım. Sezen Aksu’dan gelsin, “Masum değiliz hiçbirimiz...” “Eller günahkâr / Diller günahkâr / Bir çağ yangını bu / Bütün dünya günahkâr...”
85 yaşında müthiş bir kadınla tanıştıracağım sizi: Shirley Conran. ‘60’larda “Superwoman” adlı “çocuk da yaparım, kariyer de” içerikli kitabın yazarı, döneminin “Grinin Elli Tonu” olarak değerlendirilen “Lace” adlı erotik ‘bestseller’ romanın yazarı, kadın hakları savunucusu… Shirley Conran 6 kardeşin en büyüğü. Küçük kardeşlerine bakmış, savaş döneminde ölüm korkusunu yaşamış, kendi deyişiyle başkalarının ölümlerini kendi hayatta kaldığı için suçlulukla izlemiş. Varlıklı ama zor bir babanın kızıymış, annesi Paris’ten haute couture kıyafetlerle onu giydirirken o Londra’nın en iyi okullarından St. Pauls’te ayakları üstünde durmayı bilen bir genç kız olarak büyümüş. Daha sonra ailesi onu zarif ve hamarat bir kadın olması için “finishing school”a göndermiş. İşte o zaman anlamış ki, o asla iyi bir ev kadını olmayacak; çünkü çalışmak istiyor. Bunun üzerine Londra’ya gidip bütün haute couture kıyafetlerini satmış ve kazandığı parayla sanat eğitimi almaya başlamış. Terence Conran’la tanışmış. Conran’la evlenip Conran ondan kendi tasarım işine yardım etmesini isteyince, sanat yerine tasarımla ilgilenmeye başlamış. Bir yandan perdelik kumaş tasarlamış, bir yandan Conran’ın halkla ilişkilerini üstlenmiş. “Terence o zaman tasarladığı eşyaları kendi elleriyle yapıyordu, tasarımlarını hayata geçirebilecekken gazetecilerle, mimarlarla görüşmeyi vakit kaybı görüyordu” diye anlatıyor. Shirley gazeteci ve mimarlarla toplantılara ne kadar süslü gidiyorsa, diğer iş toplantılarına da saçını topuz yapıp gözlük takarak yaşını büyüterek gitmiş; ciddiye alınmak için. İkisi de yaşlarından çok daha genç duruyormuş ama zaten daha 30 yaşında bile değillermiş. Zamanının çok ilerisinde Shirley Conran popülerleştikçe Terence Conran kıskanmaya başlamış, daha sonra Shirley eşinin kendisini aldattığını öğrenince boşanmaya karar vermiş, iki oğlu Sebastian ve Jasper Conran’ı alıp yeni bir hayat kurmuş. Daily Mail ve Observer gazetelerinde gazeteciliğe başlamış. “O zaman tek bir şansım vardı, bir kere anlatıyorlardı yazının nasıl dizileceğini, bir kerede öğrenemezsen bir daha başka şansın yoktu. Hayat öyle zaten, her şeyde tek bir şansın var. Ben de çok iyi dinledim, hızlı öğrendim, şanslıydım iyi yöneticilerle çalıştım” diyor. Daha sonra çok satan romanlarını yazmış. “20 yıl küçük bir odada kendi yazdıklarıma, kendi şakalarıma güldükten, zaman zaman yazdıklarıma ağladıktan sonra insanların arasına karışmaya karar verdim ve roman yazmayı bıraktım” diyor. Onun için her işin sırrı karşındaki insanları güldürebilmek: “Birlikte çalıştığım yöneticiler beni onları güldürebildiğim için sevdi” diyor. “Yazarken okurları ağlatmayı da iyi bilirim, ama çok tercih etmem” diye ekliyor. “Zamanın ne kadar ilerisindeymişsiniz” diyorum, “Superwoman” ve “Lace” adlı kitaplarından bahsederken. Malum, 1960’larda “Kanepenin altını süpüreceğime, üstünde keyif yapmayı tercih ederim” diye kitap yazmak her kadının harcı değil... “Zamanın ilerisinde olmak her zaman iyi bir şey değil, daha çok kazanabilmek için zamanı iyi yakalamak gerekiyor, ileride olmanın bir yararı yok” diye yanıtlıyor. Karşımda 85 yaşında hâlâ çok güçlü, ayakları yere basan, gerçekçi bir kadın var ve hâlâ çok güzel. Zaten güzelliği dillere destanmış gençliğinde. Peki 82 yaşında yazdığı matematik kitabından sonra şimdi 85 yaşında sırada ne var? “Yetişkinler için bir Apple kullanım kitabı yazacağım” oluyor cevabı: “Apple ürünlerini kullanmak çok kolay diyorlar ama benim jenerasyonum için hiç de kolay değil, nasıl daha rahat kullanılabilir bunu yazacağım.” İnsanların matematikten korkmamaları için yıllarca eğitimcilerle kampanyalar yapmış biri olarak şimdi de bilgisayar ve akıllı telefonlardan korkmamak gerektiğini anlatacak. “Bir projem daha var, ama çok emin değilim” diye devam ediyor. Heyecanla gözlerimi açtığımı görünce “Otobiyografimi yazmak istiyorum, ama okurlar için ilginç olur mu emin değilim” diyor tevazuyla. Mutlaka yazmalısınız diyorum heyecanla, karşımdaki 85 yaşında ansiklopedi gibi birikimli kadına. Gülümsüyor zafer kazanmış bir edayla, masmavi gözlerinin içi gülüyor... “Neden bu kadar sene susmuşlar?” Günümüze geliyoruz konuşa konuşa. Kadınların cinsel tacize karşı başlattığı kampanyalardan söz ediyoruz, Hollywood’da olanlardan bahsediyoruz. Shirley’nin ‘60’larda yazdığı şeyler şimdi 2018’de gündeme geliyor Hollywood’da, dünyada... “Bence çok geç kalınmış” diyor. “Ben kartopunu yapmayı seviyorum, yuvarlanmaya başladıktan sonra ilgimi kaybediyor; şimdi bu tacizlerin konuşulması hiç ilgimi çekmiyor, neden bu kadar sene susmuşlar?” diyor.  
Her şey harika tasarımcı Sebastian Conran’ın “Annemle tanışmalısın” demesiyle başladı. Sebastian Conran’ı kendisi gibi tasarımcı olan, Habitat ve Conran Shop’ları yaratan, Londra Tasarım Müzesi’ni kuran Terence Conran’ın oğlu olarak tanıyordum o zamana kadar. Annesi Shirley Conran’ın aslında daha da ilginç bir hikâyesinin olduğunu bilmiyordum. Oysa Sebastian Conran annesinin gazeteci ve yazar olmasıyla müthiş gurur duyuyor ve ‘Superwoman’ adlı kitabını heyecanla anlatıyordu. Shirley Conran ile tanışmadan önce kitaplarını okudum, ‘Superwoman’dan 82 yaşında yazdığı ve sadece Apple Store’da yayınladığı matematik kitabı ‘Money Stuff’a kadar hepsini sırayla. ‘Superwoman’ı 1960’larda yazmış ve kitabın can alıcı sloganı “Hayat dolma yapmak için çok kısa”. Kitapta sık sık “Kanepenin altını süpüreceğime, üstünde keyif yapmayı tercih ederim” diyor Shirley Conran. Haksız mı? Bunu 1960’larda söylediğinde pek de olumlu olmayan tepkiler de almış tabii. Daha o zamanlar kadınlara cinsel taciz konusunda sessiz kalmamaları gerektiğini de öğütlemiş. Hatta daha da ileri gidip zamanının ‘Grinin Elli Tonu’ olarak kabul edilen ‘Lace’ (Dantel) adlı bir erotik roman da yazmış. Roman ‘bestseller’ olmuş, birçok dile çevrilmiş, Shirley Conran dünya turnesine çıkıp kitabını imzalamış, hatta daha sonra TV dizisi bile çekilmiş romanın. İlk defa bir kadın yazar romanında bu kadar açıkça seks ve mastürbasyon sahneleri yazmış. O zaman da ‘Grinin Elli Tonu’ kadar büyük bir sansasyona neden olmuş. Shirley Conran’ın kitaplarını ve kendisi hakkında yazılanları da okudukça merakım daha da artıyor.  4 hafta önceden randevulaşıyoruz, bu hafta Londra’daki evinde buluşmak üzere. “Prens Harry’nin düğün tarihi belli olunca, programım da değişti” diyor, 4 hafta önce konuştuğumuzda. Malum, İngiltere düğüne hazırlanıyor, Shirley Conran da... Bu müthiş kadınla konuştuklarımız yarın Milliyet Pazar’da. Kaçırmayın! BBC’de bile kadınlar erkeklerle eşit değil Bu hafta İngiltere’de kadınlar için çok önemli başka bir konu daha var. Hayır, cinsel tacizlerle ilgili değil, bu tamamen cinsel ayrımcılıkla ilgili. Shirley Conran ile konuşurken sözü kadınların cinsel taciz konusunda ayaklanmasına getirdiğimde “Benim ilgimi daha çok çeken BBC’de kadınların erkeklerle aynı işi yapıp eşit maaşı almaması” diyor. BBC’nin önde gelen isimlerinden, 30 yıllık çalışanı Carrie Gracie, bu konunun sadece eşit para kazanmama değil, cinsel ayrımcılık olduğunu vurgulayan bir açıklama yaptı bu hafta. “Bizim vergilerimizle yaşayan BBC’nin bunu yapmaya hakkının olmaması lazım, kadınlar örgütlenip bir hafta hiçbiri işe gitmese bu düzelir ama örgütlenmeye bile üşeniyorlar” diyor Shirley Conran. “Ben genç olsam, kadınları örgütlemeye uğraşırdım, bu zor bir şey değil, hiçbiri bir hafta işe gitmezse hiçbiri işten çıkarılamaz, işler durur” diye ekliyor. Haksız mı?
Evet, İstanbul gece hayatı hareketlendi ama herkesin gözü orada. Pazartesi gecesi İstanbul’un uzun zamandır gezip tozmaktan sıkılan güzel insanları Soho House’da bir aradaydı. Bu, İstanbul gece hayatı için iyiye işaret. Kimler mi vardı aralarında? Derin Mermerci-Cem Aydın, Aylin-Hakan Saruhan, Tanem Sivar-Edhem Dirvana, Ardan Özmenoğlu, Zeynep İnanoğlu-Cüneyt Özdemir, Hande-Ömer Taviloğlu, Özlem-Gökhan Avcıoğlu, Seda Domaniç-Sinan Sökmen... Soho House’ların kurucusu Nick Jones, üstünde bir şef önlüğüyle karşıladı davetlileri. “Aslında planlanmış bir şey değildi, mönüyü görünce mutfağa kendim girmek istedim” dedi. Toplantılar arasında fırında tavuğun gravy sosuna kadar her şeyi mutfak ekibiyle birlikte yapmış. Davetliler kadar mutfak ekibi de şaşkındı, çünkü Nick Jones profesyonel bir şef değil. Tamamen evde yemek yapmayı sevdiği için misafirlerini de öyle ağırlamak istemiş. Yemekleri yaptığı gibi, servisi de kendi yaptı. Tabii bizim için alışılmışın çok dışında, biz alışık değiliz patronların kendi işlerini kendi yapmasına, hatta başkalarına servis etmesine... Hiçbir mecburiyeti yokken gerçekten keyif alarak bunu yapması çok güzeldi. Hem mönü, hem eğlence samimiydi. Malum artık herkes ev partilerinde buluşuyor, o nabzı iyi yakalamıştı. Zaten Soho House’un olayı bu, samimiyet. “Umarım yemekleri beğenirsiniz, beğenmezseniz de moralimi bozmayın” bile dedi Nick Jones, kulüpteki yenilikleri de anlatırken. Bir sürü proje var, hepsi zamanı geldikçe açıklanacak anlaşılan. Yemek sonrası ise pazartesi akşamı olmasına rağmen hep birlikte dans dans dans denildi ve pistte kurtlar döküldü. Uzun zamandır bu kadar çok eğlenmemiştim. Giderken Nick Jones da aynı şeyi söylüyordu, “Çok eğlendim, yine yapalım.” Bundan sonra kendisini sık sık İstanbul’da görürsek şaşırmamak lazım. NELER OLUYOR BİZE? Biz eskiden böyle değildik, ölünün arkasından konuşmazdık. Ölüye ve yakınını kaybedenlere duyduğumuz saygıdan. Oysa şimdi hepimizin çok sevdiği bir ismi kaybettik, Münir Özkul’u. Arkasından ünlü ünsüz birçok kişi Ferhan Şensoy’un Özkul’a yaptığı yardımları gündeme getirdi. Oysa Ferhan Şensoy bir gün bile bu konuda konuşmadı, konuşacağını da sanmam. Çünkü aklı başında kimse zaten böyle bir kaybın arkasından geride bıraktıklarına “Elimizden geleni yaptık” açıklaması yaptıracak kadar kötü kalpli olamaz. Eminim Ferhan Şensoy da üzgündür bu yaşananlar için. Başta Güner Özkul olmak üzere Münir Özkul’un tüm ailesinden, yakınlarından ve sevenlerinden özür dileyip bu konuyu burada kapatmak gerekiyor. Münir Özkul hakkında söyleyecek çok güzel sözlerimiz var. Keza Ferhan Şensoy hakkında da söyleyecek güzel sözlerimiz çok. Ferhan Şensoy’u basında, sosyal medyada sözüm ona yüceltirken Özkul ailesini ne kadar üzdüklerinin farkında olmayan duyarsızlar için ise söyleyecek hiçbir şey yok. Nasıl bu kadar şuursuz olabilirler dışında...  
“Hep el üstünde tutuluyordum, çok şımartılmıştım! Ama bu, bu işin bir parçası... Boks gibi bir şey, yeniyorsun yeniliyorsun, yumruk atıyorsun yumruk yiyorsun. Rocky’de vardı ya hani, “Önemli olan yediğin yumruğun sertliği değil, tekrar ayağa kalkma çaban” türü yaklaşımlar. Biraz böyle bir durum yaşadım.” Kendisi böyle özetledi, Ermeni meselesini anlatan filmi ‘Cut’ ile aldığı kötü eleştirileri. Tam 11 yıl önce ‘Yaşamın Kıyısında’yla Cannes’da yarışmış ve En iyi Senaryo ödülünü almıştı. Daha sonra ‘In the Fade Of’ (‘Solgun’) adlı yeni filmiyle Cannes Film Festivali’nde ana yarışmada yer aldı, Michael Haneke, François Ozon gibi usta yönetmenlerin filmleriyle yarıştı. En iyi yönetmen ödülünü Sofia Coppola, en iyi film ödülünü ise ‘The Square’ ile Ruben Östlund aldı. ‘Solgun’, Fatih Akın’a olmasa da başrolü verdiği Diane Kruger’a En iyi Kadın Oyuncu ödülünü getirdi. Diane Kruger, ödülü kabul ederken başta Fatih Akın’a teşekkür etti. Böylece Altın Palmiye’de bir kez daha görmüş olduk, Fatih Akın yumruk yedikten sonra yeniden ayağa kalkmayı başardığını kanıtladı. Önceki gece ise Altın Küreler’de En iyi Yabancı Film ödülünü aldı. “Buralarda olmak çok güzel. Aday olmak çok güzeldi. Adaylık zaten benim için ödüldü. En iyilerin arasında olmak yeterdi. O yüzden de beklemedim açıkçası. Beklemediğin şey gelince daha da mutlu oluyorsun. Diane olmasaydı burada olmazdım. İnşallah Oscar’da da oluruz” diye konuştu. Malum, Altın Küre Ödülleri Oscar ödüllerinin habercisi olarak görülüyor. Biz inatla yıllarca ‘Türk kökenli Alman yönetmen’ diye Fatih Akın’ı belli bir kimliğe sokmaya çalıştık. Şimdi ise ‘75 yıllık tören tarihinde ödül alan ilk Türk’ diye söz ediyoruz kendisinden. Skandal yaratmadan, kimseyle dalaşmadan, alçak gönülle çok çalışan biri Fatih Akın. Onu gişede ya da ödüllerde başarısız olunca ‘Alman’ diyerek dışlayıp, başarılı olunca da ‘Ödül alan tek Türk’ diye bağrımıza basmak biraz ikiyüzlülük olmuyor mu? Bu kimlik kargaşası yerine başarısını takdir etmek daha doğru değil mi? Özellikle de Türkiye’deki oyuncuları, müzisyenleri hatta çevreyi ne kadar desteklediği göz önüne alınınca. ‘İstanbul Hatırası - Köprüyü Geçmek’i ya da ‘Cennetteki Çöplük’ belgeselini nasıl unutabiliriz? Altın Küreler’de siyah kıyafetlerle protesto Altın Küreler’e bu yıl hemen hemen tüm konuklar siyah kıyafetlerle katıldı. Amaç, kadın hareketine destek ve tacizleri protesto etmekti. ABD’de sinema sektöründe yer alan 300’den fazla kadın oyuncu, yazar ve yönetmen, Hollywood ve diğer sektörlerdeki cinsel tacize karşı yeni bir kampanya başlattı, Time’s Up (Süre Doldu) adlı inisiyatifi kurdu. “İşyerinde cinsel istismar, taciz ve eşitsizlik konusunda süre doldu. Şimdi, bununla ilgili bir şey yapma vakti” yazıyor Time’s Up’ın internet sitesinde,. Kampanyayı başlatanlardan Reese Witherspoon törende yaptığı konuşmada “Sizi görüyoruz, sizi duyuyoruz. Ve hikâyelerinizi anlatacağız” dediğinde salon alkışlarla inledi. Gururluyuz, kadınların gücü giderek daha da hissediliyor.
İstanbul-Londra hattından haberler var gündemimizde. Soho House’un 18 Ocak’ta açılacak orijinal kulübünü ve otelini daha açılmadan gezdik, neler gördük? İstanbul ile ilgili neler oluyor? İngiltere’den İstanbul’a gelecek Blue Man Group gösterisi nasıldı? Yarın akşam Soho House’ların kurucusu Nick Jones, İstanbul’da küçük bir yemek daveti yapıyor. Öncesinde hazır Londra’ya gitmişken 18 Ocak’ta açılacak Soho House Greek Street’i ve Kettners Townhouse’u gezme şansım oluyor. 40 Greek Street’te yer alan kulüp aslında hikayenin başladığı yer. Bundan tam 23 yıl önce Nick Jones burada Café Boheme adlı küçük bir restoranla başlıyor. Over the Top adlı ilk restoran girişimindeki başarısızlığını Café Boheme ile atlatıyor. “Tamamen ayakta kalmak zorunda olduğum için çok çalıştım ve başardım” diyor. Daha sonra ev sahibinin “Diğer katları da tutmak ister misin?” demesiyle yaratıcı insanları bir araya getiren kulüp burada kuruluyor. İki yıldır tadilatta olan kulübün orijinal yeri bu ay tekrar açılıyor. İçindeki işçilik, dekorasyon gerçekten de çok etkileyici. Üstelik eski üyeler alışkanlıklarından vazgeçmek zorunda kalmasın diye tamamen aynı tutulan odalar da var. Hemen yandaki binayı da alıp Kettners Townhouse adıyla bir otele dönüştürmüşler. Otel, restoran ve bar da sadece üyelere değil, herkese açık. Açılış öncesi inşaatı gezerken ister istemez Soho House İstanbul’u düşünüyoruz. İşte Nick Jones da, 23 yıl önce yarattığı kulübün orijinal yerine geri dönüşünden, kulüp tarihinde en önemli günlerinden hemen önce İstanbul’a geliyor. İstanbul ve kimbilir belki de Türkiye’nin farklı yerlerindeki planlarını paylaşmak üzere. Bakalım yarın akşam bize neler anlatacak… Çok yakında İstanbul’da Tam 20 yıl önce New York’ta izlemiştim Blue Man Group’u. O zaman ortalığı kasıp kavuruyorlardı, ne dans, ne tiyatro, ne de çağdaş sanat performansıydı; hiçbir kalıba sokulamıyordu. Derken aradan yıllar geçtikçe, dijital devrim hepimizi etkisi altına aldıkça, Blue Man Group da zamana ayak uydurmaya çalışmış; dijital çağın gerçeklerini eklemiş performansa. Artık Arif V 216 beynimize nasıl kazındıysa Blue Man Group’un mavi adamları da ilk bakışta 216’yı çağrıştırıyor. Gösteri, günümüze ayak uydururken ilk yıllarındaki şaşırtıcı ve etkileyici etkisini ister istemez biraz kaybetmiş. 90 dakikalık gösteride izleyicilerle de interaktif bölümler var, o yüzden ön sıralarda oturmak biraz medeni cesaret istiyor. Zaten ön sıralara oturanlara üstlerine bir şey sıçrarsa diye yağmurluklar dağıtılıyor. Blue Man Group’un son gösterisini dere tepe yol gidip Birmingham’da izliyoruz bir basın grubu olarak. Ama çok yakında gösteri BKM’nin organizasyonuyla Zorlu PSM’ye gelecek. 13 Şubat-4 Mart tarihlerinde tam 24 gösteri yapacaklar. Bu gösterinin yıllar sonra, çok gecikmeli de olsa, İstanbul’a gelişi sevindirici. Malum, son yıllarda birçok konser ve etkinlik iptal edilmek ya da ertelenmek zorunda kaldı. İşte o yüzden bizim Birmingham’a gittiğimiz gibi dere tepe yol gitmeden, Zorlu PSM’ye ayağımıza kadar gelmişken kaçırmamakta fayda var. Çocuklarla birlikte izlemek için ideal.
Yeni yılda en çok konuşulan şey Arif V 216 oldu. Filmle ilgili çeşitli yorumlar yapıldı. Belki de uzun bir süre sonra herkes hemfikirdi filmin ne kadar iyi olduğu hakkında. Yapılan yorumlar arasında beni en çok güldüren yakın arkadaşım Aslı’dan geldi. Fi dizisindeki Can Manay karakteriyle Ozan Güven’e bir kez daha hayran kalmış ve daha sonra Ozan Güven’in oynadığı Eti Karam reklamından gözlerini alamamış olan Aslı, “Arif V 216’yı izleyip izlememek arasında kararsızım” dedi tüm ciddiyetiyle. “Neden izlemeyeceksin, tabii ki izlemelisin” dediğimde cevabı patlattı: “Ben Ozan Güven’i robot karakteriyle görmeyi kaldırabilir miyim bilmiyorum” dedi şakayla karışık. Belki de bu söylediğiyle bütün kadınların hislerine tercüman oldu. Haklı kendine göre, çünkü gerçekten de Ozan Güven 216’nın hakkını veriyor ve Türk sinemasında alıştığımız kalıpları yıkıyor usta oyunculuğuyla. Artık usta oyuncular nasıl göründüklerine, iyi kötü karakter canlandırdıklarına takılmıyor. Önemli olan oyunculuklarını konuşturmak. İşte o yüzden Aslı hem haklı hem haksız Arif V 216’yı izlemekte kararsız kalmakta. Çünkü 216 ve Can Manay iki ayrı uçta karakterler ve doğrusu Arif V 216’yı izlerken aklınıza Can Manay tabii ki gelmiyor. İşte usta oyunculuk zaten böyle bir şey, sırf çok beğenilen bir karaktere kilitlenmek yerine, acaba imajımı bozar mı kaygısı yaşamadan, sadece işine bakmak. Arif V 216’nın en büyük başarılarından biri de böyle düşünen dev bir kadroyu bir araya getirmesi. O yüzden filmi kaçırmayın! İKİ BÜYÜK USTAYA VEDA Hayatları boyunca hep çok güzel hikâyeler anlattılar bize, hem Aydın Boysan hem Münir Özkul. İki büyük usta da başlı başına birer değerdi ve sonsuz saygıyı hak ediyordu. Doğrusu asla aramızdan ayrılamazlar gibi geliyordu hepimize. Uzun ömürlerine sığdırdıkları her şey iz bırakmıştı kalplerimizde. Ölüm kimseye yakışmıyor, ama bazı insanlara daha da yakışmıyor işte. Münir Özkul’a sosyal medya ne kadar acımasız olsa da, hasta yatağında mücadele verirken onu defalarca öldürüp diriltse de, aslında hep biliyorduk ne kadar çok sevildiğini. Münir Özkul’dan da Aydın Boysan’dan da çok şey öğrendik. Neyse ki sık sık “İyi ki varsınız!” diyebildik yüzlerine hem dost sohbetlerinde, hem yaptıklarını izlerken. Zor dönemlerde zor koşullarda çok iyi işlere imza attılar, kaç devir geçti, onların etkisi hiç geçmedi. İkisinin aynı anda aramızdan ayrılması da tuhaf. Gidişleriyle her geçen gün daha da özlem duyduğumuz masumiyeti de bir kez daha hatırlattılar. Herkesin arkasından söylenenler onlara yakışmıyor, sadece saygıyla ve gülümseyerek anarak güle güle diyebiliyoruz. Hepimizin başı sağ olsun!
İstanbul sokaklarında nereye baksanız, gözünüze çarpıyor “İnsan olmaya geldim” grafitileri. Yılbaşı gecesi Cem Yılmaz ve Ozan Güven uğruna O Ses Türkiye’ye kilitlenen milyonlarca kişiden biri değilseniz bile bu grafitileri görünce Arif V 216 geliyor aklınıza. Böyle büyük bir heyecanla bekleniyor Cem Yılmaz’ın yazdığı, Kıvanç Baruönü’nün yönettiği Arif V 216. Önceki akşam Soho House’daki basın gösteriminde film ekibiyle bir araya geldik. Cem Yılmaz ve Ozan Güven’in yanında yapımcı Muzaffer Yıldırım, yönetmen Kıvanç Baruönü, filmin yıldızları Zafer Algöz, Seda Bakan ve filmin gizli yıldızlarından Can Yılmaz ve Öner Işık vardı. Türk sineması için Ediz Hun, Cüneyt Arkın, Filiz Akın neyse Türk basını için de aynı hisler ifade eden meslek büyüklerimiz de yanımızdaydı, Berna Sağlam sayesinde. Hatta aramızda gösterim öncesi A.R.O.G ve G.O.R.A’yı izleyerek hafıza tazeleyenler de vardı. Cem Yılmaz ve Ozan Güven’le selfie yapmaya doyamayanlar da... Sabancı Müzesi’ndeki Ai Weiwei sergisi açılışındaki kadar çok selfie çekildi. Film nasıl olmuş? Beklentimiz çok yüksekti, beklenti bu kadar yüksek olunca genelde hayal kırıklığı da olur. Arif V 216’da beklenti ne kadar yüksekse, film de o kadar iyi. Müthiş bir titizlikle yazılmış, sadece Yeşilçam’a değil The Shining’den James Bond’a sinemaya göndermeler yapıyor. “Tip olmayın, karakter olun” diyerek genç kuşağa hiç bilmedikleri bir dönemi anlatıyor, didaktik olmadan dersler veriyor, güldürürken ve düşündürürken.  Zeki Müren’den Ajda Pekkan’a, Mustafa Sandal’dan Ediz Hun’a birçok yıldıza selam çakıyor, çok sayıda konuk oyuncusuyla. Filmin Jingle House ve İskender Paydaş imzalı müzikleri de çok başarılı. Cem Yılmaz filmciliğinin yanı sıra müzisyenliğini de konuşturuyor. Tarkan’ın Kuzu Kuzu’sundan Mustafa Sandal’ın Aya Benzer’ine birçok şarkıyı kendi söylüyor. Arif karakteriyle Zeki Müren’le müthiş bir çekişme yaşıyor, pembe otrişli kostümüyle Zeki Müren’i gölgede bırakıyor. Tabii bu arada Zeki Müren’i canlandıran Çağlar Çorumlu da harika. Her şeye rağmen tevazu Çok değil daha birkaç gün önce Cem Yılmaz Çınar Oskay’a verdiği röportajda Doğu kültüründe tevazu hakkında konuşmuş, kendini sevmek ve kendi değerini bilmek gerektiğini anlatmıştı. Peki ya filmden çıktığımızda Cem Yılmaz ve bütün ekip nasıldı dersiniz? Dünyanın en sıradan işini yapmış kadar alçakgönüllüydüler. En acımasız sinema eleştirmenlerinden daha acımasızdılar, 1 yıllarını verdikleri filme. Oysa biz izleyiciler Arif V 216’yı hayranlıkla izledik, tüm film ekibine başarılarının tadını çıkarmalarını defalarca söyledik, ama hiç oralı olmadılar. İşte tam da bu yüzden bu dev kadro bu kadar değerli. Öyle gişeyle falan ölçülecek bir başarı değil onlarınki. Gişeleri bol olsun tabii ve eminim öyle de olur. Ama bu kadar kafa dengi, yetenekli insanın bir araya gelip, “İyi insanlar sadece filmlerde mi olur?” diye sorduğu bir film gişeden daha fazlasını hak ediyor. Yarını bekleyin, Arif V 216’yı izleyince anlayacaksınız.   
Geçen yıl olacakları şöyle sıralamıştık: Sağlıklı yaşam takıntısı giderek daha da artacak. Glutensiz, laktoksuz, vegan beslenenlerin sayısı şaşırtacak. Yürüyüş ve pilates gibi sakin egzersizlerden koşu ve boks gibi daha tempolu, adrenalinli olanlara geçilecek. Özellikle dövüş sporlarına ilgi daha da artacak. Şaşırtıcı mı? Hayır. 3. havalimanının açılışı seyahat alışkanlıklarını da turizmi de etkileyecek. Tabii yurt dışında da doğru tanıtım çalışmaları yapılırsa. Arnavutköy’ün yükselişi aynı hızla olmasa da devam edecek. Dolapdere yeni müze, galeri ve yeme-içme mekânlarıyla yıldızı parlayan semt olacak. Gece hayatında birkaç mekân dolaşmak söz konusu olmayacak. Tek mekânda en uygun fiyata eğlence arayışı devam edecek. Uygun fiyat ve rahatlık ön plana çıktıkça küçük lokantalar da daha çok tercih edilecek. Önemli şefler fine dining mekânlarının dışına da çıkıp kendi küçük ve uygun fiyatlı alternatiflerini de yaratacak. Kanyon’daki Tazele, Kadıköy’deki Basta gibi. Yemek ve canlı müziğin bir arada olduğu mekanların sayısı artacak. Bu durumda sahneye çıkacak bu kadar çok yetenek olmadığının farkına varılacak. DJ’lerde olduğu gibi sahneye çıkan isimlerde de yine aynı isimler arasında bir kısır döngü yaşanacak. Aynı kişi birden fazla mekânda sahneye çıkacak. Korunaklı mekânlar tercih edilecek. Göz önünde olma isteği sadece sosyal medyayla giderilecek. Yükselen güvenlik önlemleri sayesinde AVM’ler korunaklı alanlardan sayılacak. İşte bu saydıklarımız sadece geçen yıl değil, 2018’de de devam edecek. Malum, yeni yıla İstanbul’da birçok yolun trafiğe kapatılması, trafik kontrollerinin artırılması ve kontrollerde sürücü ve yolcuların üstlerinin aranmasına kadar çok detaylı güvenlik önlemleriyle girdik. Bu güvenlik önlemleri dışarıdan bakınca ne kadar ürkütücü görünse de hatta aynı havalimanlarında olduğu gibi zaman zaman çok fazla diye söylenmemize neden olsa da yine de şükrediyoruz artık, yeni yıla olaysız ve umutla başladığımız için. Bu ay bitmeden… Hâlâ görmediyseniz bu yılın ilk günlerinde ilk yapmanız gereken Akaretler Sıraevler’deki Füreya sergisini ve Sakıp Sabancı Müzesi’ndeki Ai Weiwei sergisini gezmek. Küratörlüğünü Karoly Aliotti, Nilüfer Şaşmazer ve Farah Aksoy’un üstlendiği Füreya sergisi çağdaş Türk seramiğinin en önemli isimlerinden Füreya Koral’ın iç dünyasına bir yolculuk. Füreya’nın ürettiği seramik nesnelerin, tabaklar, porselenler ve duvar panolarının yanı sıra fotoğrafları, kişisel eşyaları ile aile bireylerine dair bilgi ve belgeler de sergide yer alıyor. Sergi 18 Ocak’a kadar görülebilir. Sakıp Sabancı Müzesi’ndeki Ai Weiwei sergisinde ise Weiwei’in meşhur ay çekirdekleri, Twitter kuşlu duvar kâğıdı, porselen çiçekleri gibi daha önce gördüğümüz eserleri de var, legolardan yaptığı portreleri ve sadece bu sergiye özel üretilen porselen işleri de... Sergi 28 Ocak’a kadar devam edecek. Sergiyi gezdikten sonra ise müzede eylülde açılan Mutfak Sanatları Akademisi (MSA) öğrencilerinin çalıştığı restoranda yemek yiyebilirsiniz.  
Bu yıl okuduğum bütün yıl sonu değerlendirmelerinde baş köşede Adriana Lima-Metin Hara vardı, sanki gerçekten de yılın en önemli haberiymiş gibi. Yılın son gününde bizde ve dünyada sosyal hayatı etkileyen neler oldu, hatırlayalım... OCAK Trump ABD Başkanı oldu Ne kadar sürreal görünse de Donald Trump 20 Ocak itibarıyla ABD Başkanı seçildi. Hillary Clinton daha sonra seçimi kaybetmesini bir anı kitabıyla anlattı. Kadın hakları yürüyüşü Dünyada belki de ilk kez kadın hakları yürüyüşü bu kadar ses getirdi. Kadınların gücü yıl boyunca daha da çok hissedildi. Boks pilatesin yerini aldı Ne pilatesin sakinliği ne spinning’in yüksek müzikli motivasyonu... Dünya stresle mücadelede en etkili sporu buldu, boks. ŞUBAT Oscarlar’da en iyi film skandalı “La La Land” ve “Moonlight”... Sanki birbirine çok benzermiş gibi iki film karıştırıldı. Faye Dunaway ve Warren Beatty, Pricewaterhouse Coopers’ın zarfları karıştırması üzerine ilk defa bir ödül töreninde bu kadar büyük bir gaf yapmış oldu. Yeni süpermodel: Kaia Gerber Cindy Crawford-Randi Gerber’in kızı Kaia Gerber ilk defa podyuma çıktı. Doğrusu moda dünyasında Kendall Jenner’ın bile saltanatını sarstı ve yılın en popüler mankeni oldu. MART Avrupa’da şaşırtan karar: Brexit ABD’den sonra Avrupa’da da dengeler değişti, İngiltere 29 Mart’ta Avrupa Birliği’nden çıkma kararı aldı. NİSAN Modanın yeni trend: Çeşitlilik Moda haftalarında daha fazla siyahi, Asyalı, Hint, İspanyol modeller podyuma çıkmaya başladı. Helmut Lang, Sisley, Marc Jacobs gibi markalar defilelerinde ve kampanyalarında trans modellerle çalışmaya başladı. 2017’nin en çok kazanan mankeni Gisele değildi, büyük beden mankeni Ashley Graham’dı. Ayrıca İngiliz Vogue yeni yayın yönetmeninin Ganalı Edward Enninful olacağını açıkladı, böylece ünlü kadın moda dergisi ilk defa Afrikalı, siyahi gay bir yayın yönetmenine teslim edildi. MAYIS Macron ve 24 yaş fark Fransa’da Emmanuel Macron, Marine Le Pen’e karşı seçimi kazanmasıyla ülkenin Napolyon’dan sonra en genç başkanı oldu. Ama dünyanın asıl ilgilendiği kendisinden 24 yaş büyük eşi Brigitte’in yaşı oldu. Tanıştıklarında Macron’un 15 yaşında olması da yaş konusunun gündemden düşmemesinde daha da etkiliydi. HAZİRAN Grande kahraman oldu Gençlerin hayranı olduğu Ariana Grande’nin 22 Mayıs’taki Manchester konserinde bir intihar bombacısı yüzünden 22 kişi hayatını kaybetti, 59 kişi yaralandı. Bunun üzerine Grande haziranda bir yardım konseri düzenledi, Justin Bieber, Katy Perry, Miley Cyrus, Coldplay de katıldı. Ve 10 milyon sterlinlik bağış toplandı. TEMMUZ Roger Federer’in Wimbledon zaferi 8 defa üstüste rakiplerini geride bırakarak bir rekora imza atan Roger Federer Wimbledon’ı bir kez daha kazandı. AĞUSTOS Moda dünyası aydınlandı Adwoa Aboah’ın Gurls Talk adlı platformuyla ve Halima Aden’in Milano Moda Haftası’nda ilk türbanlı model olmasıyla ilgisi var mı bilinmez ama moda dünyasında artık her şeyin bir amacı var. Filleri kurtarmak isteyenlerden çocuklara yardım etmek isteyenlere daha duyarlı bir moda dünyası var artık karşımızda. EYLÜL Rihanna güzellik endüstrisini ele geçirdi 2017’de internetten en çok dinlenen kadın şarkıcıydı, bu yıl bir albüm çıkarmamasına rağmen. Eylülde 17 ülkede Fenty adlı güzellik markasını tanıttı. Youtube’a göre 132 milyon kişi Fenty’nin makyaj derslerini izledi. EKİM Cinsel tacizler ortaya döküldü Hollywood yapımcısı Harvey Weinstein hakkında başta Ashley Judd ve Rose McGowan olmak üzere birçok yıldız konuştu. Daha sonra Angelina Jolie, Gwyneth Paltrow, Cara Delevingne de Weinstein tarafından tacize uğradıklarını itiraf etti. Weinstein işini, eşini kaybetti. Akabinde Kevin Spacey tarafından cinsel tacize uğradığını açıklayan erkekler oldu. Kevin Spacey’nin sevilen dizisi “House of Cards” yayından kaldırıldı. Cinsel taciz açıklamaları hâlâ son hızla devam ediyor. Instagram Snapchat’i geçti Instagram hikayeler günlük kullanıcı sayısı 300 milyonu geçti, böylece Snapchat’i de geride bırakmış oldu. KASIM Meghan Markle etkisi İngiltere Prensi Harry’nin “The Suits” dizisinin yıldızı Meghan Markle ile evleneceğinin açıklanması yılın en mutluluk verici masalsı haberlerindendi. ARALIK ‘Star Wars’a karşı ‘Aile Arasında’ “Star Wars: Son Jedi” gösterime girmesiyle bütün dünyada en çok izlenen film olurken Türkiye’de aynı hafta birinci sırada Gülse Birsel’in yazdığı, Ozan Açıktan’ın yönettiği “Aile Arasında” vardı.  
2017 İstanbul’da korkunç başladı. Yılın ilk saatlerinde yaşadığımız travmayı atlatmak kolay olmadı. Ama biliyorduk ki atlatmak için eve kapanmak değil, aksine sokaklara çıkmak, mekânları yaşatmak gerekiyordu. Öyle yaptık. Sonuç, bu yıl birçok semt ve mekân yeniden canlandı, hatta yeni açılan birçok mekân da oldu. Neyse ki çok büyük bir sektör olan yiyecek içecek endüstrisi de turizm de mümkün olduğunca az hasarla atlattı. Bu yıl kazanan: Alaçatı Şimdi gelelim asıl meseleye. Yarın akşam nasıl geçecek, yılbaşı gecesi kutlamaları için sokaklara çıkılacak mı? Malum, semtlerdeki sokak kutlamaları bir bir iptal edildi. Buna rağmen birçok mekânda farklı eğlenceler var. Kenan Doğulu bile Günay’da çıkıyor bu yılbaşı. Bu yılbaşı kimse sorsam Alaçatı’ya gidiyor ama. Alaçatı’daki yetişkin oteli The Stay’deki partiye... The Stay’de henüz oturmamış çok şey var, ama yılbaşında İstanbul’dan kaçmak isteyenlere iyi bir alternatif olmanın avantajını çok iyi kullanıyor. İstanbul’da kalanlar neden şikâyetçi? İstanbul’da mekân sahipleri ve işletmeciler, sadece bu yıl değil, son 3 yıldır yılbaşı akşamı için yeteri kadar rezervasyon alamamaktan şikâyetçiydi. Tek nedeni geçen yılbaşı yaşadığımız büyük acı değildi. Başka nedenler de vardı. Artık hepimiz akıllandık, bir gece önce ya da sonrasında gidip eğlenebileceğimiz bir mekâna yılbaşı gecesi gidip üç beş kat daha fazla para vermeyi istemiyoruz. Sadece fahiş fiyatlar da değil, kalabalık, aksayan servis, fiks menülere mahkûm olma da cabası. Bunların yanı sıra esas sorun trafik, bir yerden bir yere arabayla gitmeye çalışmak insanı delirtebiliyor. Kutlama yapacağınız yere yürüyerek gidemiyorsanız ve gitmek zorunda da değilseniz, unutun gitsin diyorduk. Zaten İstanbul yeme-içme ve eğlence hayatı giderek daha dar alanlara sıkışıyor ve herkes kendi mahallesinde sosyalleşmeyi tercih ediyor. Artık mahalle aralarında meyhaneler, gece kulüpleri hatta after - hour kulüpler bile açılıyor. Her şeye rağmen içimizde bir umut var. Mutluyuz 2017’nin bitişine, sanki bir gecede her şey değişebilir, düzelebilir gibi. İyi seneler! “Ne kadar güçlü olduğunu, güçlü olmak tek seçeneğin olduğu zamana kadar bilmeyeceksin.” Bob Marley’nin bu sözüyle başlıyordu, geçen yıl aldığım en anlamlı yılbaşı tebriği. “2016, her zamandan daha zor bir yıl oldu, 2017’nin 2016’yı unutturmasını dilerim. 2017 ve sonrasında, sana sağlık ve huzur, ülkemize ve dünyaya adalet ve barış, evrene denge ve güzellikler dilerim. Sevgi, umut ve onur bizleri ayakta tutacak olumlu duygular. Hiçbirini kaybetmemeni, sahip olduklarının değerinin farkında olmanı dilerim” diye devam ediyordu Ahmet Uluğ. Sonunda da ekliyordu: “Sevdiklerimizle ve insanlıkla dayanışma içinde bu günleri de aşacağız. Sen iyi ol, gerisi kolay.” Babylon’la hayatımızı güzelleştirdiği gibi, yeni yıl dilekleriyle de güzelleştiriyordu, umut veriyordu. Bana bu dilekler iyi geldi. 2017, 2016’yı unutturdu. Şimdi hepsini unutturacak huzurlu bir 2018 diliyorum hepimize. İyi seneler!    
Astrologları bilemem, ama son günlerde arka arkaya yaşadıklarıma bakınca Merkür’ün geri gittiğine bizzat şahidim. Önce Londra’dan İstanbul’a dönerken uçaktan bavulum çıkmadı, sonra cep telefonumun sim kartını yenilerken kendi numaram uçtu, başka bir numaradan telefon eder hale geldim, sonra sim kartımın kendi numarama kavuşması için ülke sınırları içinde olmam gerektiği bilgisi geldi ve tabii bütün bunlar olurken ben yine yollardaydım. Kendi telefon numarama kavuşmam neredeyse 2 haftamı aldı. Daha sonra pasaportumda boş sayfa kalmadığı ortaya çıktı, damga yeri bulunamayınca pasaportumu da yenilemem gerekti. Bu vesileyle yanımda ehliyetimi taşıdığım için uzun zamandır evde bıraktığımı düşündüğüm nüfus kâğıdımın da kayıplara karıştığını fark ettim. Çünkü pasaportu yenilemek için nüfus kâğıdı gerekiyor. Tabii bunlar yılın son 3 gününe denk geldiği için daha da hızlı hareket etmek şart. Hem yeni pasaport harç fiyatlarından etkilenmemek için, hem de yılbaşı öncesi yapılacaklar listesini biraz hafifletebilmek için. Önce nüfus müdürlüğüne gidip nüfus cüzdanı başvurusu yapayım dedim, işte o zaman yeni kimlikler için nüfus müdürlüğünün tam karşısında açılan kimlik dairesinde yeni çipli kimliklerden çıkarmak gerektiğini öğrendim ve hemen başvuruda bulundum. Neyse ki personel herkesle son derece ilgiliydi ve hızla her derde çözüm buluyordu. Yeni kimliğimin 10-15 gün içinde gelebileceğini duyunca yıkıldığımı görünce elime bir geçici kimlik belgesi tutuşturdular. Böylece bir A4 boyutunda kimliğim oldu. Sonunda o kimlikle pasaport dairesine gittim ve başvurumu yaptım. Bir hafta içinde bütün bunları yaşayınca ister istemez Merkür’den başka sorumlu bulamadım. Örnek alınacak yer: Ek Biç Ye İç Beyoğlu’nda bürokratik işlemlerimi tamamlayınca kendimi ödüllendirmeliyim diye düşündüm. Taksim’de açılalı 2.5 yıl olmasına rağmen şimdiye kadar çok isteyip de gidemediğim Ek Biç Ye İç’e sonunda gidebildim. “Yediklerimizin içtiklerimizin nereden geldiğini nasıl üretildiğini bilmek istediğimiz için” diye özetliyorlar yaptıklarını. “İstanbul’un merkezinde bile bir şeyler üretebileceğimizi, sağlıklı beslenebileceğimizi, keyifli bir gelecek yaratabileceğimizi göstermek için” diye de ekliyorlar. Mönüde doyumluk ve tadımlık porsiyonlarda 5 farklı çorba var. Biri vegan, en az 2 vejetaryen, en az 1 glütensiz, en az 1 az kalorili çorba. Çorbaların yanı sıra hayalimdeki salata ve wrap seçenekleri var. Humuslu tavuklu wrap’ten sonra bir de siyah fasulyeli brownie paylaşıyoruz Aslı’yla, şekersiz, glütensiz, vegan. Yemekler çok lezzetli, yerel, organik ve sürdürülebilir olması için bu kadar özene rağmen fiyatlar şaşırtıcı derecede uygun. Ayrıca yemek yerken manzaranız Ek Biç Ye İç ekibinin yetiştirdiği bitkiler. Tüm ekip yaptıkları işe yakışacak kadar doğal ve sıcak bu arada. İstanbul’da böyle bir yer olması gerçekten sevindirici. Umalım böyle değerli örnekler hızla artsın. ‘Ayrılık yok’ Adriana Lima’yla ayrıldıkları iddia edilen Metin Hara, haberleri yalanladı. Yaz aylarından bu yana birlikte olduğu Brezilyalı modelle ayrılmadıklarını söyleyen Hara, dünya basınında olumlu haber çıkmasına rağmen, Türkiye’de beraberliklerine ,’reklam aşkı’ dendiği için tepki gösterdi. Hara, “Şu an Amerika’dayım. Türkiye’de nasıl bir demeç vermişim, olmayan bir kurgu üzerine? Ayrılık yok ki demeç verilmiş olsun. Başından beri de olmadı. Şu anda hayatımı paylaştığım kişinin mutluluğu, benim adıma önemli... Bu tarz gerçek dışı iddialara ve kötü niyetli çalışmalara karşı hukuki önlemler alacağımı  belirtmek istiyorum” açıklamasını yaptı. Lima ise, evinde Hara’ya yemek yaparken çektiği videoyu Instagram’ın hikhâye bölümünde paylaştı. Videoda, Hara’nın yemek yapan sevgilisiyle konuşmaları dikkat çekiyor.
Geçen haftanın en ufuk açıcı buluşmasıydı BASE. Boşuna 5 günde 10 bin kişi tarafından ziyaret edilmedi. Tüm Türkiye’nin bu yıl mezun olan yeni nesil sanatçılarını ilk kez İstanbul’da Galata Rum Okulu’nda aynı çatı altında bir sergide buluşturdu. 20 şehirde 31 üniversiteden 108 sanatçıya ait 116 yapıta ev sahipliği yaptı. 4 gün boyunca BASE Talks’ta birbirinden değerli konuşmacıları da ağırladı. Aralarında Agah Uğur, Alev Ebuziya, Ali Kazma, Banu Çarmıklı, Candaş Şişman, Ela Cindoruk, Gülsün Karamustafa, Hale Tenger, Karoly Aliotti, Mehmet Güleryüz, Murat Germen, Mustafa Taviloğlu, Refik Anadol, Taner Ceylan gibi isimler de vardı. Bu ilham verici konuşmaları dinlemek de, yeni nesil sanatçıların da artık işlerini gösterebileceği bir platform olduğunu görmek de, yeni işleri incelemek de ilham vericiydi. Umarım BASE uzun soluklu olur ve daha sonraki yıllarda da hayatımızda olur. TEGV’den eğitime destek sergisi Gençlerin geleceği ve çağdaş sanatla ilgili bir sevindirici haber daha var. Türkiye Eğitim Gönüllüleri Vakfı ile Artclan Sanatçı Topluluğu çocuklara nitelikli eğitim desteği sağlamak amacıyla bir sergi düzenliyor. Beşiktaş Belediyesi’nin desteğiyle Cumartesi günü açılan sergi 2 Ocak’a kadar Fulya Sanat Merkezi’nde görülebilir. Sergide yer alacak eserlerin satışından elde edilecek gelir ilköğretim çağındaki çocuklarımızın TEGV’de nitelikli eğitim desteği ile tanışması için kullanılacak. Peki ama “Hepimiz Aynı Güneşin Altındayız” temalı sergiye katılan sanatçılar kimler? Alan Kouchakpour, Ali Elmacı, Azat Yeman, Barış Cihanoğlu, Beyza Boynudelik, Bihrat Mavitan, Cahide Erel, Cemil Güç, Cengiz Solakoğlu, Eda Taşlı, Elifko, Erdal Uzunoğlu, Esra Meral Demircan, Fikret Özcan, Gönül Nuhoğlu, Gülten İmamoğlu, Günseli Toker, Hakan Kürklü, Kemal Tufan, Koray Erkaya, Mahir Güven, Maria Kılıçlıoğlu Baraz, Mehmet Özcan, Mustafa Özkan, Mustafa Yüce, Nur Gürel, Nurdan Likos, Nurgül Gün Güney, Nurhan Altay, Pınar Du Pre, Recep Batuk, Sait Tosyalı, Sema Bicik, Serap Gümüşoğlu, Seydi Murat Koç, Tuğrul Selçuk ve Yılmaz Bulut. Bu sergiyi ilk fırsatta gezmekte fayda var. En popüler yeni yıl kararları Kabul etmek lazım, yılın son haftası itibarıyla ister istemez yeni yıl kararları gözden geçiriliyor.   Yeni yılda kararlarınızı boşuna sıralamayın, nasılsa gerçekleştiremeyeceksiniz diyenlere aldanmayın, gerçekten isterseniz gerçekleştirebilirsiniz. İşte en popüler yeni yıl kararları... 1. Kilo vermek 2. Sigarayı bırakmak 3. Spor yapmak 4. Alkolü bırakmak 5. Borçlardan kurtulmak 6. Para biriktirmek 7. Yeni bir hobi edinmek 8. Aile ve arkadaşlarla daha fazla zaman geçirmek 9. Hayatı daha iyi organize edip, stresi azaltmak 10. Her ay 1 kitap okumak 11. Yeni yerlere seyahat etmek 12. İş değiştirmek 13. Ruh sağlığını iyileştirmek, korkularla yüzleşmek, kaygıları azaltmak 14. Beden sağlığına özen göstermek 15. Ruh ikizini bulmak, âşık olmak 16. Evi, ofisi kullanılmayan eşyalar ve giysilerden temizlemek 17. Bir yardım kuruluşunda gönüllü çalışmak
Yılbaşı öncesi sezonun öne çıkan mekanlarına, trendlerine göz atıyoruz. Evet, eğlence anlayışımız giderek daha çok gelenekselleşiyor ama yine de her tarza göre ayrı bir seçenek bulmak mümkün Eylül itibarıyla bize bir şey oldu, sadece canlı müzik de yetmiyor. 2017-2018 trendlerine bakarsak geleneksele dönüyoruz, meyhane, canlı müzik istiyoruz. Şöyle bir sayalım son zamanlarda hayatımıza giren mekanları, Rana, People, Firuze, Bi Alt Kat, Carbon, Müşkülpesent… Yılların Cahide’si bile küllerinden doğup yeniden hayatımıza girdi Cahide Müzikhol olarak. Hatta Muazzez Abacı Cahide’de Sezen Aksu şarkılarını söyledi. Canlı müzik durumları İstanbul gece hayatında canlı müziğin yükselişini Gizli Kalsın başlattı. Gizli Kalsın bir yandan kendi starlarını yarattı, bir yandan da starların vazgeçilmez mekanı oldu, çünkü samimiydi. Daha sonra kardeş mekanı La Boucherie ile devam etti canlı müzik furyası. Sonra Gizli Kalsın’da parlayan yıldızlar yavaş yavaş başka mekanlara da yayılmaya başladı. Geçen yıl Cihangir’de Hazine’nin açılışıyla canlı müzik seven kitle Cihangir’e gitmeye başladı. Şimdi cuma akşamı itibarıyla Hazine’ye komşu Bi Alt Kat da açıldı. Bi Alt Kat, Bodrum’da hayatımıza girdi. Bodrum’da sabaha kadar eğlenceye devam etmek isteyenler için tek yerdi. Şimdi İstanbul’da gece hayatını hareketlendirecek. Hazine ve Bi Alt Kat’ın sahibi Jüpiter Grup bu sezon ayrıca eski Flamingo’nun yerinde People’ı ve Nişantaşı Grey’in yanında Carbon’u açarak canlı müzik trendini şehrin her yanına yaymış durumda. Özellikle People’da Mehmet Erdem’in çıktığı  pazartesi geceleri yer bulmak neredeyse mümkün değil. İki modern meyhane katıldı İstanbul gece hayatına, biri eski Topaz’ın yerine açılan Rana, diğeri ise İKSV binasının en üstünde sessiz sedasız açılan Firuze. Firuze, henüz özel davetlere ev sahipliği yapıyor. Yakında adını daha da çok duyacaksınız. Arif V 216 ile Klein çok konuşuldu Bu kadar gelenekselleşme yeter diyenler için Klein hâlâ tek seçenek. Cem Yılmaz’ın Arif V 216 partisinde 1969’dan 1970’e girildi, ‘70’lere ışınlanıldı. Klein, bu hafta bu partiyle daha da çok gündemdeydi. Karaköy’de neler oluyor? Karaköy canlanmaya başlıyor, yavaş yavaş eski sakinler geri dönüyor, daha önce açılmış olanlar cıvıl cıvıl... Gülin - Yücel Özalp’in Colonie’si bunlardan biri, açıldığında önünde uzun kuyruklar olan, mutfağıyla övgüler alan Colonie, yeni ismi ile Neu x Colonie, yaklaşık 15 günden beri açık. Neden Nue x Colonie derseniz,  yeni bir şeyler söylüyor mekan, bunu da isme taşımak istemişler. Dekor aynı gibi duruyor ama aslında farklı, bir duvarda  artık Leo Lunatic’in kocaman grafittisi var, kilimler, oturma grupları eklenmiş, daha sıcak olmuş...  Mutfakta Kilimanjaro’dan geçen Mustafa Çoruk, odun fırınından harika pideler çıkartıyor, kokoreçli pide başrolde. Hamsi tava, söğüş, denizden çıkanlar.... Ortaya karışık, paylaşıma açık lezzetli tabaklar konmuş menüye.. Sadece bunlar değil elbette, steak tartar, dana lokum, köfte başrolde. Aslında hepimizin sevebileceği rahat, lezzetli bir menü yaratmış ekip, zorlama yok. Bu menüyü tamamlayan yerli yabancı biralar eklenmiş. Söğüş yerken yanında en iyi hangi bira gider sorusuna bile cevap verebiliyor Neu x Colonie. Kitle açıkçası beni şaşırttı, evet Karaköy ahalisi var, Karaköy’de kendini iyi hisseden var ama mekanda çok yabancı vardı, dans eden, eğlenen bir kitle... Kendinizi yurtdışında bir mekanda hissetmenizi sağlayacak kadar, “Yaşasın expat ve turistler, yavaş yavaş eskiye dönüyoruz!” dedirten...  Sonuç olarak evet bir yandan geleneksele dönüyoruz, meyhane & rakı, canlı müzik istiyoruz ama böyle iyi mutfak, iyi dükkan örnekleri de çoğalmalı, yatırım yapılmalı, çünkü Neu x Colonie kitlesini görünce anlıyorum ki bunu da özlüyoruz, istiyoruz. Karaköy canlanmaya devam ediyor, eğlence isteyenlerin tercih ettiği Mitte’den iyi yemek ve nefis manzara isteyenlerin tercih ettiği Mürver’e farklı seçenekleriyle…  
Beni son zamanlarda en mutlu eden fikir Hayata Sarıl Derneği ve lokantası. Toplumda yok sayılan evsiz insanları hayata geri kazandırmayı hedefleyen dernek, Beyoğlu’nda açtığı Hayata Sarıl Lokantası’yla hepimizin desteğini fazlasıyla hak ediyor. Hayata Sarıl’ın yaratıcısı Ayşe Tükrükçü’nün hikâyesini ilk defa yedi adli konferansta dinledim. Gaziantepli, gurbetçi bir ailenin kızı, aile içi şiddet ve tacize uğradı, yetiştirme yurdunda büyüdü. İlk kocası tarafından geneleve satıldı. Bir müşterisi evlenme teklif edince genelev hayatı bitti. Altı senelik evliliği son bulunca aylarca sokakta yaşadı. Tüm bu zorlukların ardından, sokakta yaşayanlara destek olmak için başka derneklerde gönüllü oldu, Taksim’deki evsizlere her gün çorba dağıttı, herkesin “Ayşe Abla” dediği Ayşe Tükrükçü... Ayşe Tükrükçü’nün asıl hayali toplumda yok sayılan insanlar için bir rehabilitasyon merkezi açmak. Bunun ilk adımı olarak Dilara Moran ile bir araya gelip Hayata Sarıl Derneği’ni kurdu. Hayata Sarıl Derneği’ne fon yaratmak ve bunu yaparken de evsiz insanlara psikolojik destek, mesleki eğitim, iş ve yaşam imkânı sunacak bir lokanta açtılar. Amaç: “Bedenin de beslensin ruhun da!” Evsiz insanların “eski evsiz” statüsüne geçmelerini sağlayacak lokantanın çalışanları da evsiz ve ihtiyaç sahibi insanlar. Ayrıca her ay ünlü bir şef mutfak ekibiyle bir araya gelerek yemek yapacak ve menüye katkıda bulunacak. İlk konuk gururumuz Mehmet Gürs’tü. Yarın, çok sevdiğimiz Kantin’in yaratıcısı Şemsa Denizsel, evsizlere iş-aş imkânı sağlayan Hayata Sarıl Derneği için, akşamına da evsizleri doyurmak için yemek pişiriyor. 12.00-18.00 saatleri arasında yemek yemek için 05539131350 numaralı telefondan rezervasyon yaptırabilirsiniz. Kişi başı 100 liranın tamamı sizin Hayata Sarıl Derneği’ne katkınız olacak.  Daha sonra Civan Er ve Didem Şenol gibi şefler de Hayata Sarıl Lokantası’na konuk olacak. Dünyada “Food for Soul” projesini başlatan İtalyan şef Massimo Bottura da konuk olma sözü vermiş Ayşe Tükrükçü’ye. Lokantada gündüz herkes ücretli yemek yiyebiliyor, akşam ise evsiz insanlara ücretsiz yemek servis ediliyor. Ayrıca terapist Yusuf Kulca gönüllü danışmanlık yapıyor. Hayata Sarıl, haftalık psikolojik destekle çalışma öncesi ve sonrası devam edecek olan mesleki eğitim ve yönlendirmeyle hayata geri kazandıran ilk lokanta. Geçen hafta İskoçya’da Social Bite adlı benzer bir proje yürüten Josh Littlejohn da Hayata Sarıl Lokantası’nı ziyaret etti. Evet, yurt dışında da benzer örnekler var, ama bizim Hayata Sarıl Lokantası’nı en iyi şekilde yaşatabilmemiz ve derneğe en çok katkıyı sağlayarak rehabilitasyon merkezini hayata geçirmelerini sağlamalıyız. Çünkü Hayata Sarıl, Türkiye’de eşi benzeri olmayan ve çok değerli bir misyon üstleniyor. DESTEK OLMAK İÇİN! Hayata Sarıl Lokantası Şehit Muhtar Mahallesi Kurabiye Sok. No: 3/1 Beyoğlu (Zencefil karşısı) www.hayatasaril.org Hayata Sarıl Derneği bağış bilgileri: Akbank Cihangir Şubesi IBAN: TR 41 0004 6001 9888 8000 0862 11
Geçen hafta çağdaş sanattan gastronomiye kendi alanlarında önemli birçok yabancı misafiri biz İstanbul’da ağırlarken, Londra’da da İstanbul tanıtımı için son derece önemli bir davet oldu. En prestijli yayınevlerinden Assouline, Piccadilly’deki Maison Assouline’de bir kitap lansmanına ev sahipliği yaptı. Bu özel lansman için mağaza bir geceliğine Kapalıçarşı ruhuna büründü, renkli lambalarla aydınlatıldı. Kitabın adı ‘Bosphorus Private’, Nevbahar Koç ve Andrew Finkel imzalı. Konuklar arasında Lady Gabriella Windsor, Kent Prens ve Prensesi Michael, Kristina Blahnik, Melissa-Charles von Faber-Castell, Michaela de Pury gibi isimler dikkat çekiyordu. Davetin ev sahibi Martine ve Prosper Assouline de, projenin gerçekleşmesine neden olan Assouline Türkiye’nin patronu İrem Kınay da, ‘Bosphorus Private’ın yaratıcıları Nevbahar Koç ve Andrew Finkel da haklı olarak gururluydu. Assouline, Serdar Gülgün imzalı ‘Ottoman Chic’ ve ‘The Grand Bazaar’dan sonra ‘Bosphorus Private’ ile her kütüphaneye yakışacak saklamalık bir kitaba daha imza attı. İstanbul’u yurt dışında daha da çok anlatmamız gereken günlerde yabancılara hediye etmek için de harika bir seçenek. Tüm emeği geçenleri kutluyorum. Haremlique 10 yaşında Dile kolay, tam 10 yıl olmuş Haremlique markasının hayatımıza girmesi. Caroline Koç ve Banu Yentür’un yarattığı Haremlique, 10. yılında Büyülü Oda adlı özel bir koleksiyon hazırladı. Bu koleksiyon için Banu Yentür, Topkapı Sarayı’nda Sultan 3. Ahmed tarafından yaptırılan Yemiş Odası’ndan ilham almış. Zorlu Center’daki mağazada harika bir vitrin kurulmuş, vitrinde bereket ve bolluğun simgesi nahıl dikkat çekiyor. Nahıllar eskiden insanların birbirlerine hediye vermek ve yardım etmek amacıyla kurdukları demir ağaçlarmış. Koleksiyon, bu akşam Haremlique Zorlu Center’da tanıtılacak. Nevresim takımlarından çantalara her şey çok güzel, yazın kaftanları da çıkacak. Zamanın ruhuna uyum sağlarken tarihimize de sahip çıkmak önemli. Bunu başarabilen yerli markalara saygımız sonsuz. Uluslararası başarılarını da takdir ederek takip ediyoruz. Miami’den sonra şimdi de Londra’da açılması planlanan Haremlique mağazasını heyecanla bekliyoruz. Yönetim kurulunda kadın sayısı artmalı Başarılı kadın örneklerle devam ediyoruz. Önceki akşam Esma Sultan Yalısı’nda Suzan Sabancı Dinçer ev sahipliğinde Yönetim Kurulunda Kadın Derneği’nin daveti vardı. Yönetim Kurulunda Kadın Derneği, kariyer piramidinde yükselen her basamakta daha az oranda kadın olduğunu, dünyanın en büyük 200 şirketinin yönetim kurulunda 85 erkeğe karşılık sadece 15 kadının yer aldığını açıkladı. Biliyoruz, yüksek çalışan ve müşteri memnuniyeti, daha yüksek hisse senedi değeri, daha iyi imaj, güvenirlik gibi farklı nedenler yüzünden tüm dünya bu rakamları artırmaya çalışıyor. Şimdilik dünyada bu konuda bir numarada İsveç yer alıyor.  Başta Suzan Sabancı Dinçer olmak üzere Yönetim Kurulunda Kadın Derneği’nin çalışmalarıyla Türkiye’de de bu rakamın kısa sürede artmasını umuyoruz.
Hayatımın ilk trafik cezasını Uber’de arka koltukta otururken yediğimi daha önce yazmıştım. O zaman trafik polisleri ve sürücü, cezayı Uber’in ödeyeceğini bana uzun uzun açıklamıştı. Sonuç, Uber gerçekten de 319 liralık trafik cezasını ödedi. Daha sonrasında Uber Türkiye Genel Müdürü Neyran Bahadırlı’yla buluşmak istedik, programların yoğunluğundan ancak dün bir araya gelebildik. Uber’in dünyada da işi kolay değil, birçok ülkede taksiciler ve devletle sorunlar yaşanıyor. Ama buna rağmen kullanıcıları konforlarından vazgeçmiyor ve Uber’in yaşadığı sorunlara karşı hep birlikte mücadele veriyor. Örneğin, Londra’da Uber’in lisansının yenilenmemesi üzere bir imza kampanyası başlatıldı ve 1 milyon kişi bu kampanyaya katıldı. Gelelim Türkiye’deki duruma, taksicilerle arayı düzeltmek için Uber sarı taksi servisinde taksilerden VIP araçlardan aldığı yüzde 20 komisyonun aksine hiç komisyon almıyormuş. Taşımacılık kanunlarında henüz teknolojiyle ilgili düzenlemeler yapılmamış ama düzenlemelerin yapılması için dört koldan çalışmalar yürütülüyormuş. Neyran Bahadırlı’dan öğrendiğime göre, Uber yakında e-fatura uygulamasına geçecekmiş. Eğer bu uygulamaya geçilirse Uber’den Maliye Bakanlığı onaylı e-fatura alınabilecekmiş. Bu arada bir de şunu öğreniyorum, şu anda Uber araçlarından inerken fatura istediğinizde fatura kesmek zorunluluğu da varmış. Ayrıca Uber şoförlerinin temiz sabıka kaydı alabilmeleri de ön koşulmuş. Hatırlarsınız, kısa süre önce sabıkalı kişilerin okul servislerinde şoför olarak çalışabileceği ortaya çıkmıştı. Neyse ki bu büyük hatadan kısa sürede dönüldü ve İBB bu konudaki yönetmeliği değiştirdi. Şimdi Uber için de bir dönüm noktası var. Eğer e-fatura sistemine geçmeyi başarırlarsa böylece her şey kayıt altında tutulabileceği için sorunlar da çözülecek. Umalım sorun bir an önce çözülsün ve ceza yeme stresi olmadan Uber araçlardan faydalanabilelim, dünyanın her yerinde olduğu gibi... Bir dönemin sonu Tam 20 yıldır dünyada yeni ne çıkmışı takip etmek için tek adresti Paris’teki Colette. Sadece moda dünyasındaki gelişmeleri değil, en son teknolojik oyuncakları da, en yeni kitapları da burada takip etmek mümkündü. Üstelik Colette’in sahipleri Colette Roussaux ve kızı Sarah Andelman moda dünyasında o kadar etkiliydi ki Paris Moda Haftası’nda en ön sırada otururken de sırf onları izleyerek moda dünyasında nelerin yükseleceğiyle ilgili ipuçları elde etmek mümkündü. Ayrıca anne-kız birçok önemli tasarımcı ve markayla işbirlikleri de yaptılar. Hayatımda lüks bir çantanın üstüne resim çizilerek kişiselleştirilmesini de ilk Colette’te gördüm. Her güzel şey gibi ne yazık ki Colette’in de sonu geldi, çattı. Dijital çağın yükselişiyle ve Paris’teki terör saldırılarının şehri olumsuz etkilemesiyle Colette rakipsizliğini ister istemez kaybetmeye başladı. Colette ne yazık ki yarın itibarıyla kapanıyor. Şimdi onun yerine yeni bir konsept mağaza çıkar mı, o kadar güçlü başka bir marka yaratılır mı? Bekleyip göreceğiz.      
İstanbul, bu hafta Marka Konferansı’na kilitlendi. Marka 2017, 18’inci yılında konuşmacılarıyla da sürprizleriyle de partisiyle de göz doldurdu. İşte öne çıkanlar…  En popüler Ateş İnce-Serenay Sarıkaya-Ozan Güven: Herkes geçen yıl “Fi”yi konuştu, bu yıl ise devamını konuşuyor. Can Manay rolüyle Ozan Güven bir kez daha herkesi kendine hayran bırakıyor. Dizi ne kadar iyiyse, konuşmaları da o kadar tatlı ve mütevazıydı. En titiz  Ayşegül Yürekli Şengör: Böyle bir organizasyon nasıl bu kadar kusursuz yapılırın kitabını yazmış. Bakmayın hepimize tatlı tatlı gülüp moral vermesine, aynı zamanda herkes daha çok çalışsın diye tatlı tatlı limitleri zorladı. Bu kadar titiz olmasaydı; Marka, 18 yıldır böyle devam etmezdi zaten. Saygı duymamak mümkün değil. Bir de üşenmedi herkesin tam da bitti, rahatlayalım dediği geceden sonra gençlere özel ücretsiz bir Marka günü daha düzenledi. Bravo! En ilgi çekici Steven Bartlett: Social Chain’in kurucusu, üniversiteye gitmediği için annesinin 2 yıl kendisiyle konuşmadığından başlayıp para kazanmaya mecbur kalınca nasıl bir sosyal medya pazarlama devi haline geldiğini anlattı. En güncel Angelica Cheung: Jenerasyon farkını bana göre en iyi o anlattı. Genç jenerasyona Vogue ile değil, Vogue Me ile hitap ettiklerini rakamlarla da içerikle de çok iyi açıkladı. En beğenilen Azra Kohen: “Fi-Çi-Pi”nin yazarı Azra Kohen hem yazıda hem konuşmada ne kadar başarılı olduğunu Marka’da kanıtladı.  En duygusal Özlem Cankurtaran: Geçen yıl herkes Zülfü Livaneli konuşmasının çok duygusal olduğunu konuşuyordu. Bu yılın en duygusal konuşması ise Özlem Cankurtaran’ındı. Özlem hepimize örnek olacak harika bir kadın. Tüm yaşadıklarına rağmen pozitif enerjisi, güçlü duruşu, dostlarına sahip çıkışı hiç eksilmedi, hep çoğaldı. Bir de o dillere destan güzelliğiyle sadece ÇABAlıların değil, hepimizin kalbinde ayrı bir yeri var. Üstelik o hepimizin nefes nefese çıktığı sahneye koltuk değneklerine rağmen yüzünde gülücüklerle çıktı. Seviyoruz. En bilgilendirici  Alan Yau: Yeme-içme ve teknolojiyle ilgilenenleri en çok etkileyen seanstı çünkü harika bir içeriği vardı. Alan Yau’nun nasıl bir vizyoner olduğunu canlı görebilmemiz için iyi bir fırsattı. En motive edici Hüseyin Çağlayan: Emily King’in Hüseyin Çağlayan’la gerçekleştirdiği sohbet hem ufkumuzu açtı, hem de Hüseyin alçakgönüllülüğüyle Türkiye’deki tasarımcılara tam da en çok ihtiyaçları olan moral ve motivasyonu sağladı. En sanatsal Matthew Slotover: Şanslıydım, çağdaş sanat hakkında merak ettiklerimi dünyanın bu konuda en güçlü isimlerinden biri olan Matthew Slotover’a sorabildim. Üstelik Matthew’nun yarattığı Frieze sanat fuarını ve Frieze etkisini de kendisinden dinledim. Türkiye’deki sanatçılar nasıl dünya çapında olabilir soruma Füsun Eczacıbaşı’nın kurduğu SAHA Derneği’ni örnek vermesi de ayrıca takdire şayandı.  En ilham veren Enis Karavil: Çoğumuzun yapamadığını yaptı, hayallerinin peşinden gitti ve hayallerini gerçekleştirirken çok iyi işleyen bir iş modeli kurdu. Sanayi 313’ü nasıl kurduğunu ve nasıl bu kadar kısa sürede başarılı olduğunu anlattı.  En hakkını arayan Sibel Kutman Oral: Doluca Yönetim Kurulu Üyesi Sibel Kutman Oral alkol tanıtım yasaklarını o kadar iyi ve akıcı bir dille anlattı ki moderatör BJ Cunningham bile ağzını açamadı. Sibel Kutman Oral, konusuna hakimiyetiyle de göz doldurdu.  En merak uyandıran Tuba Ünsal, İlkay Gürpınar ve Nisan Göknel: “Kürk Mantolu Madonna”yı nasıl tiyatro oyununa çevirdiklerini öyle bir anlattılar ki şimdiye kadar izleyemediğim için üzüldüm.  En tatlı Pelin Yaşar-Pia Hakko: Çok genç yaşta kurdukları tişört markaları PSC’yi anlatmaları da sahneye çıkmadan önceki heyecanları da Marka ile işbirliği yaparak UNICEF’e destek olmaları da çok tatlıydı. En iyi moderatör BJ Cunningham: Bazı insanlar böyle işte. Doğuştan sahne insanı oluyor. Boşuna 18 yıldır konferansın moderatörlüğünü yapmıyor.  En coşkulu Kenan Doğulu: Sahnesi onun kadar iyi olan başka bir isim düşünemiyorum. Evet, Tarkan da çok iyi. Ama tarzları çok farklı. Kenan Doğulu, hem konuşmasıyla hem akustik performansıyla harikaydı. En enerjik Müzik-ses-ışık sistemi: Olmasaydı, sonuç böyle olmazdı. Hiç enerjiyi düşürmedi. En samimi Nick Jones: Soho House’un yaratıcısı son derece doğal ve samimiydi. Sahneye elinde su şişesiyle çıktı, arada bol bol güldü.   
Marka’da ilk günkü konuğum Soho House’ların yaratıcısı Nick Jones’tu. Uçaktan iner inmez konferans alanına geldi, “Günün son seansı olduğu için herkes yorulmuştur artık, biraz eğlenceli olsun konuşmamız” dedi. Bol bol bol gülerek başladık ama Nick Jones arada bütün samimiyetiyle Soho House İstanbul’da hatalar yaptıklarını ve bunları düzelteceklerini de anlattı. Sahneye çıkmayı hiç sevmese de, daha önce bu kadar büyük bir izleyici kitlesinin önüne çıkmayı hiçbir zaman kabul etmese de indiğimizde “Çok eğlendim, çok güzel geçti, yarın gelip 2. bölüm mü yapsak?” bile dedi. Seanstan hemen sonra Marka konuşmacıları için yapılan özel yemeğe, Soho House bünyesindeki Cecconi’s’e doğru birlikte giderken “İstanbul’dan asla vazgeçmeyeceğimizin herkes farkında değil mi?” diye sordu. “Arada Soho House İstanbul kapanacak mı acaba?” diye söylentiler çıkıyor dediğimde gözlerini açarak “Over my dead body” (Cesedimi çiğnemeniz lazım) dedi. “Bu benim için onur meselesi, daha önce New York’ta da benzer sorunlar yaşadık, çözdük. Şimdi aynı süreci İstanbul’da yaşıyoruz, bunun için de sadece Türkiye’nin içinde bulunduğu duruma sığınmak doğru değil, bizim de hatalarımız var ve hepsini düzelteceğiz” diye devam etti. “Hiçbir zaman çok ‘hot’ ya da ‘cool’ olmak istemedik. Çok sıcak olan çabuk soğur. Biz her zaman ılık bir ekmek gibi olmak istedik” dedi.  Arkasından da ekledi: “Nasıl önce Malibu’da, şimdi Barcelona’da ‘Little Beach House’ adını verdiğimiz Soho House’lar açıyorsak, Türkiye’de de deniz kenarında küçük bir Soho House daha açma isteğim var”. Yabancıların Türkiye’ye ve turizmimize bakışıyla ilgili uzun zamandır duyduğum en olumlu gelişmeydi bu. Daha sonra Cecconi’s’teki yemekte Füsun Eczacıbaşı’ndan Saha Derneği hakkında bilgi de aldı, Alan Yau’dan yeni dijital yemek platformunu da dinledi, İngiliz GQ Yayın Yönetmeni Dylan Jones ile Marka dedikodularını da yaptı, hayatının ilk selfie’sini Vogue Çin yayın yönetmeni Angelica Cheung ile yaptı. Ertesi sabah da Vogue Türkiye Yayın Yönetmeni Seda Domaniç ve Özlem Avcıoğlu ile sohbet ederken selfie tekniğini geliştirdi. Marka’nın perde arkası Salı akşamından Hilton Bomonti otelinde kampa girildi. M4 katındaki provalar gece gündüz demeden devam etti, Ayşegül Yürekli Şengör ve BJ Cunningham uyumadan çalıştı. Yabancı konuşmacı konuklarım Nick Jones ve Frize sanat fuarının kurucusu Matthew Slotover ile prova yapacak zaman yoktu. Olsaydı, sahneye giden o uzun ince yolu daha defalarca kat etmemiz gerekecekti. Birinci gün sabah 8.30’da konferans salonu dolduğunda MAC’in harika makyaj uzmanlarından Nihal Dinç beni güzelleştirmeye çalışıyordu. Öncesinde 3 günlük bir Şeyda Coşkun şok diyeti yaparak kilo olarak olmasa da en azından ruhsal olarak kendimi bu kampa hazırlamıştım. Zaten konferans boyunca açık büfede envaiçeşit yemek varken büfenin kenarına bile yaklaşacak vaktim olmayacağını önceden kestirmiş, kendimi bir süreliğine açlığa hazırlamıştım. Yarın Milliyet Pazar’da Marka’nın En’leriyle devam ediyoruz.  ‘Nefret aşktan büyüktür’ Ankara Marka Festivali’nin ikinci gününde İrem Derici konuklarla buluştu. Derici, kendisinden nefret eden bir grup olduğunu belirtti. Olaya esprili bir dille yaklaşan şarkıcı, “Açıyorum, sözlükleri okuyorum. Adam nasıl nefret etmiş benden, kusuyor. Şimdi bu adam bana duyduğu nefreti yazacak ya, bilgisayarı, sözlüğü açtı, şifresini girdi, adımı araştırdı, benimle alakalı negatif şeyleri okudu ki, nefreti ikiye katlansın... Kendi yazacaklarını toparladı, onları girdi. Kendisiyle gurur duydu, 10 dakika... Bu adam benden nefret ediyor ama ben onun, hayatından 10 dakikasını asgari çaldım. Aşk da önemlidir ama nefret çok daha büyüktür” dedi. Seki belgeselde Gökhan Çınar’ın hazırlayıp sunduğu, Elif Tümen’in röportajlarını gerçekleştirdiği ve sanatçıların çarpıcı hayat hikayelerinin anlatıldığı ‘İyi Ki’ belgeselinin konuğu Deniz Seki oldu. Şarkıcının çocukluğu, hayatının dönüm noktaları, inişleri, çıkışları, parçalarının hikayeleri ve bilinmeyenlerini, ailesi ve dostları anlattı. Gülben Ergen, Deniz Seki’nin zorlu sürecinden bahsederken, “Onun sevdikleri hep yanında ve olmaya da devam edecek. Güzel kalbi yüzünden, en büyük zararı, hep en çok kendisine verdi” dedi. Deniz Seki ile ‘İyi Ki’ 18 Aralık Pazartesi günü 21.15’te Kral Pop TV’de yayınlanacak.    
Bugün Marka Konferansı’nın ikinci günü. Sahnede iki konuğum olacak, biri dünyanın en önemli sanat fuarlarından Frieze’in kurucusu Matthew Slotover, diğeri Sanayi 313’ün yaratıcısı Enis Karavil. Matthew Slotover ve tasarım yazarı ve tarihçisi eşi Emily King’i Hüseyin Çağlayan sayesinde tanıdım. Bugün Emily King de Marka’da Hüseyin Çağlayan ile konuşacak. Malum, dünyanın en önemli sanat markalarından biri Frieze. Londra’da bir kültür-sanat dergisi olarak başladı, şimdi ise her yıl farklı zamanlarda Londra ve New York’ta düzenlenen çok önemli bir sanat fuarı. Hatta sanat koleksiyonerleri için eserleri Frieze’den almak da artık bir artı değer. Matthew Frieze etkisini anlatacak, koleksiyonerlerin bir sanat eserini neden Frieze’den almayı tercih ettiklerini, Frieze’in bir ölçü ya da sanatla tanışma aracı olup olmadığı sorularını cevaplayacak. Kendi kişisel koleksiyonu için stratejisini de bizimle paylaşacak. Türk çağdaş sanatçılarının dünya çapında olabilmeleri için izlemeleri gereken yol hakkında da önemli ipuçları verecek. Minimal abartı kavramını hayatımıza soktu Enis Karavil ise Sanayi 313’ün kuruluş hikâyesinden başlayacak. Çoğumuzun yapamadığını yapmış, kendi arızalarını çözmüş, rahatsızlığı kaldıraç olarak kullanmış ve pozitife çevirmiş. Sonunda da kendine koyduğu hedeflerle örtüşen bir iş modeli çıkmış ortaya. İşletme eğitiminden sonra bir seyahat sırasında 313 gibi bir yer hayal etmiş, yemek, tasarım, mimariyi bir araya getiren bir multi disipliner mekân yaratmış. Neden sanayiyi seçtiğinden ve hayatımıza kazandırdığı minimal abartı kavramından da bahsedecek. Bundan sonra hem yurt dışında hem yurt içinde yeni projelerinden de söz edecek. Heyecanla bekliyorum. Uzun ince bir yol Şimdi size içeriden bir bilgi: Marka’da en korkutucu şey, kurucusu Ayşegül Yürekli Şengör’ün saniyeleri hesaplayan titizliği değil, izleyiciler arasında yapılan “catwalk” bölümü. Ne sahne, ne ışıklar, ne de bangır bangır müzik böyle ürkütücü değil. Halı kaplı uzun ince yoldan basamaklar inerek yürüyorsunuz, sonra sahnenin önüne gelince 5 basamaklı minik bir merdiven engeli daha var. Bu engeli de başarıyla atlatıp sahneye çıkmayı başarabilirseniz işte o zaman konuşma başlıyor. 15 dakikalık geri sayımdan daha stresli olan ise bu engeli iğne topuklarla atlatıp atlatamayacağınız, özellikle de bütün Marka konuşmacıları son derece çevik ve atletik iken bu içinize daha da dert oluyor. Elimde değil, provada sahneye adım atar atmaz ağzımdan ilk çıkan “Offf, ne kadar uzunmuş bu yol” oluyor. Neyse ki prova var da o acemiliği üzerinizden atabiliyorsunuz. Doğduğunuz günün Milliyet’i sizin olsun! Marka 2017’nin sponsorlarından Milliyet gazetesi. Milliyet standında doğum tarihinizi paylaştığınızda, o günün ve yılın Milliyet gazetesi sizin oluyor. Marka’ya katılıyorsanız bu saklamalık dev hizmetten yararlanmayı unutmayın.  
Son zamanlarda beni en çok gülümseten haber, Napoli pizzasının UNESCO Dünya Kültür Mirası listesine girmesi oldu. Napoli pizzasının özelliği pizza hamurunun havada çevrilmesiyle ayrı bir teknikle yapılıyor olması. Pizzanın UNESCO Dünya Kültür Mirası listesine girmesi Napoli’de bol bol pizza yenilerek kutlandı. Tam da dünyanın en önde gelen restoranlarının yaratıcısı Alan Yau’nun “Pide, aynı pizza gibi bir dünya yemeği olmalı” dediği, “Gastronomi ülkelerin en iyi pazarlama aracı” diye eklediği günlerde. Alan Yau, Londra’da açtığı Türk pidecisi Yamabahçe ile pideyi uluslararası bir yemek haline getirmeye kararlı. Eşi Jale Erentok ile birlikte bu konuda son derece titizlikle çalışıyor, en iyi pide için en iyi un, en iyi pastırma peşinde Türkiye’yi geziyor. Şimdi pizzanın UNESCO Kültür Mirası Listesi’nde yer almasıyla pidenin de neden bu kadar önemli olduğunu daha iyi anlayabiliyoruz. Türk kahvesi, UNESCO Kültür Mirası Listesi’nde yer alan nadir geleneklerimizden. Gastronomi ile ilgili bizim şehirlerimizin de çabaları var. Gaziantep’in UNESCO’nun gastronomi şehirlerinden seçilmesi gibi. Şimdi Demet Sabancı Çetindoğan ve Çiğdem Simavi öncülüğünde kurulan ONE Derneği’nin de Türkiye’yi gastronomiyle dünyaya tanıtma üzerine çalışmaları var. Artık hepimiz hemfikiriz, gastronominin ülke tanıtımına ne kadar büyük bir katkısı olduğunun. Napoli pizzası çok değerli bir örnek. Şimdi bakalım yarın başlayacak Marka Konferansı’nda Alan Yau pideyi dünya yemeği haline getirmek hakkında daha neler anlatacak... Bravo Asu Özdağlar! İyi şeyler de oluyor. Hafta sonu Zeynep Tüfekçi’nin TED konuşmasını izledim merakla. ‘Data’nın hayatımızı nasıl kontrol edebildiğini ve iyiye olduğu gibi nasıl kötüye de kullanılabildiğini açıkça anlatıyordu. Sadece anlattıkları değil, hem teknoloji hem de sosyal duruma hâkim olmasıyla, duruşuyla, sahne hâkimiyetiyle Tüfekçi’yi izlemek gurur vericiydi. Dün ise yine teknoloji alanında gurur verici bir gelişme daha yaşandı. Türk profesör Asu Özdağlar Massachusetts Institute of Technology’nin (MIT) en büyük departmanına bölüm başkanı oldu. 2012 yılından beri MIT Elektronik Mühendisliği ve Bilgisayar Bilimleri bölümünde görev yapan Profesör Özdağlar, 1 Ocak itibarıyla bölüm başkanı olarak görev yapacak. Bu iki Türk kadınının dünya çapındaki başarısı gurur veriyor. ‘İçerde’ ödül tartışması Her ödül töreninde tartışma çıkıyor. Bu yıl gerçekleşen Altın Kelebek ödülleri en çok ‘İçerde’ izleyicilerini üzmüş. Geçen yıl ‘Diriliş Ertuğrul’ hayranları protesto etmişti, bu yıl ise ‘İçerde’ hayranları... TV’nin, izleyicinin gücünden korkulur! Unutmamak lazım, diğer bütün ödüller ve tören sorunsuz gerçekleşse bile bir tek favorinin ödül kazanamaması saatler süren bir törene olumsuz bir damga vurabiliyor.
Marka Konferansı’nın hazırlıkları son hızla devam ediyor. 13 Aralık’ta Soho House’ların kurucusu ve CEO’su Nick Jones ile Marka sahnesinde olacağız. Öncesinde bakın neler konuşuyoruz... “Her yeni şehre gittiğimizde, şehrin insanlarını anlamaya ve onları mutlu etmeye çalışıyoruz, her şeyi olduğundan daha da iyi hale getirmek için çalışıyoruz, gerekirse değişiklikler de yapıyoruz. Hata yapmaya korkmamak gerekiyor, yenilikler denemek gerekiyor. Yenilikler denediğinizde iyi sonuçlar elde edemiyorsanız her zaman değiştirebilirsiniz. Biz de üyelerimizin isteklerini dinleyip onların beklentilerini karşılamak için çalışıyoruz. 2018 için çok planımız var” diye başlıyor anlatmaya. Sırada Amsterdam, Brooklyn, Hong Kong var Konu İstanbul’a geliyor ister istemez... “Soho House İstanbul, Soho House ailesinin çok önemli bir parçası. En büyük kulüplerimizden biri, harika üyelerimiz var. İstanbul bizim için çok önemli, burada olmaktan mutluyuz. Gelecekte de burada olacağız” diyor son derece kendinden ve İstanbul’dan emin. Malum şu anda dünya çapında tam 18 Soho House var. “Yaratıcı insanları bir araya getiren 18 ayrı kulübü olan ilk dünya çapında kulübüz. İstanbullu üyelerimiz de bu global ağın değerli bir parçası. İstanbul’daki kulüpten faydalanmanın yanı sıra İstanbul dışındaki Soho House’lardan da faydalanmalarından mutluluk duyuyoruz. Ayrıca 2018’de İstanbullu üyelerimizin yaptıklarını diğer şehirlerdeki kulüplerimizdeki üyelerimizle de paylaşabilmeleri için çalışıyoruz.” Böyle uluslararası yaratıcı bir ağın parçası olmak İstanbul için de İstanbul’un yaratıcı kitlesi için de önemli.  Peki ama yeni Soho House’lar nerelerde açılıyor? “22 yıl önce Soho House’u Londra, Soho’da ilk açtığımız Greek Street’teki kulübü yeniledik, ocak ayında açılıyor. Aynı sokakta Kettners Townhouse adını verdiğimiz otelimiz de ocak ayında açılıyor. Sonra Londra’da eski BBC binasının olduğu White City bölgesinde açılıyor. Daha sonra ise Soho House Amsterdam, Downtown Los Angeles, New York Brooklyn Dumbo ve Little Beach House Barcelona açılışları olacak. Ayrıca gelecek yıl Uzakdoğu’daki ilk kulübümüz Soho House Hong Kong’un hazırlıkları başlıyor.”   Dijital çağa ayak uyduruyor  Dijital çağda Soho House’u nasıl yenilikler bekliyor? “Kulübü nasıl dijital hale getirebileceğimiz üzerine çalışmalarımız devam ediyor. Üyelerimizin birbirleriyle iletişimde olabilecekleri, etkinliklere katılabilecekleri bir dijital platform hazırlığındayız. Şu anda kulübe geldiğinizde ya da bir etkinliğimize katıldığınızda üyemiz olduğunuzu hissediyorsunuz. Oysa nerede olursanız olun bunu hissedebileceğiniz bir sistem kuruyoruz. Ayrıca bunun için ‘Cities without Houses’ adını verdiğimiz, Soho House’un henüz açılmadığı şehirlerde de üyelik sistemini başlattık. Böylece yer almadığımız şehirlerdeki yaratıcı kişilere de ulaşabiliyoruz.” Otel önünde uzun kuyruk Nick Jones, yenilikleri anlatmaya devam ediyor, arada hatalarından örnekler de vererek... Başarılarını anlatmasına zaten gerek yok. Birkaç gece önce Londra’da yeni açtığı The Ned adlı otel ve kulübün önündeki uzun kuyruğu gördükten sonra… Sadece giriş katında 8 restoran olan otelden içeri girebilmek için önünde uzun kuyruklar oluşuyor. Hayatımda ilk defa bir otelin girişinde böyle gece kulübü girişi gibi bir sıra görüyorum. Otelin ne kadar büyük olduğunu düşününce ve kapıdaki sırayı gördükçe doğrusu ister istemez Nick Jones’a, Soho House’a ve yarattığı diğer markalara olan saygım da daha da çok artıyor. Bakalım Marka’da daha neler öğrenebileceğiz kendisinden…    
Marka Konferansı’na sayılı günler kala Londra Tasarım Müzesi’nde müzenin direktörü Deyan Sudjic ile buluşuyorum. Deyan Sudjic daha önce İstanbul Modern’den İstanbul Tasarım Bienali’ne birçok sevdiğimiz kurum ve sergiye katkıda bulunmuş, hatta ilk İstanbul Tasarım Bienali’nin temasını da belirlemiş. İstanbul’u tek kelimeyle anlatmak için ‘kusurluluk’ temasını seçmiş. Nedenini ise şöyle açıklıyor, “Kusursuzluk çok sıkıcı, insanları, şehirleri, kusurlar ilginç kılar.” İstanbul’u çok iyi biliyor Deyan Sudjic, yine de müthiş bir tevazuyla “En son 2 yıl önce geldim, 2 yıldır gelemediğim için yeterince hâkim değilim İstanbul’a” diyor. Oysa, benim diyen çok kişiden çok daha hâkim olduğu kesin. ‘Şehirlerin Dili’ adlı bir kitap da yazmış Deyan Sudjic. Kitapta İstanbul’dan ve AKM’den uzun uzun söz ediyor. AKM’nin yıkılıp yeniden yapılacak olmasıyla ilgili konuyu açtığımda, “Ama Sabancı ailesi restorasyonu karşılayacaktı” diyor ve kibarca konuyu değiştiriyor. Marka’da konuşmasının teması: ‘Geleceği Tasarlamak’. “Akıl almaz bir hızla değişen bu dünyada geleceği öngörmek istiyorsan onu kendin tasarla” sözü konuşmasının çıkış noktası. Steve Jobs’ın nasıl geleceği tasarladığından da söz ediyor, yine de konuşma hakkında ser verip sır vermiyor. Yapay zekânın tasarımın geleceğini nasıl etkileyeceğinden de konuşuyoruz. “Hayatımızı etkileyen en önemli buluşlardan biri sürücüsüz otomobiller” diyor. Daha sonra yapay zekânın olumlu ve olumsuz yönlerinden söz ediyor. “Evet, ne yazık ki çok insan işsiz kalacak” diyor. ‘Gençler Starck ve türevlerini tanımıyor’ “Artık gençler yıldız tasarımcılarla ilgilenmiyor, yeni mezunlar, üniversite öğrencileri Philippe Starck’ı ve türevlerini tanımıyor” diyor. “Gençler yapılan tasarımın sürdürülebilir olmasıyla artık daha çok ilgileniyor” diye ekliyor. Her zaman yükselen değerlerin farklı olduğunu anlatıyor. Türkiye’deki tasarım dünyası hakkında fikri olup olmadığını soruyorum. “Bildiğim isimler var” diyor, “Kim gibi?” dediğimde bir tek Autoban’ı sayıyor. “Peki ama İstanbul’un da Milano ya da Londra gibi bir tasarım şehri olma şansı var mı?” diye soruyorum. “Tabii var” deyip İstanbul’u övüyor, hemen arkasından da ekliyor, “Ama tabii sadece yaratıcılık değil burada önemli olan, politik iklimin de yaratıcılığa uygun olması gerek” diyor. Çin daha da öne çıkacak “Hangi şehirler tasarımın geleceğini şekillendirecek?” dediğimde, “Eskiden Avrupa önemliydi, artık değil” diyor. O arada konuyu Brexit’e de getiriyor. “Sanki İngiltere Londra’yı cezalandırıyor” diye özetliyor durumu. “Sonra tasarımın geleceğini artık Uzakdoğu şekillendirecek, Çin öne çıkacak” diyor. Yaratıcılığın, tasarımın ne kadar önemli bir yumuşak güç olduğundan bahsediyor. İyi bir tasarımcının uluslararası olabilmesi için belli bir yol takip etmenin mümkün olmadığını söylüyor, çünkü tasarım ona göre bir metot, bir sonuç değil. Deyan Sudjic’i ilgiyle dinliyorum. Bu hafta 13-14 Aralık’ta kendisini Hilton Bomonti’de Marka Konferansı’nda canlı dinleme şansımız olacak.  
Lady Gaga, David Beckham, Salma Hayek Pinault, Donatella Versace, Tom Ford, Ralph Lauren, Gigi Hadid, Kate Beckinsale, Kate Moss, Lara Stone, Karlie Kloss, Marilyn Manson, Mario Testino, Nadja Swarovski, Naomi Campbell, Skepta, Stella Tennant, Net-a-Porter’in kurucusu olarak tanıdığımız İngiliz Moda Konseyi Başkanı Natalie Massenet, Fransız Vogue’dan sonra kendi dergisi CR Book’u çıkaran Carine Roitfeld, Vogue İngiltere Yayın Yönetmeni Alexandra Shulman... “Modanın kraliyet ailesi burada” diyorlardı, haklılar, en iyi modeller de, fotoğrafçılar da, moda tasarımcıları da buradaydı. Hatırlarsınız, İngiliz Moda Ödülleri geçen yıl itibarıyla adındaki ‘İngiliz’i çıkarıp daha uluslararası bir boyuta geçti, bunun için de Amerikan moda dünyasının önemli isimlerini Londra’daki törende bir araya getirdi. Tom Ford’dan Lady Gaga’ya birçok isim vardı. Geçen yıl durum böyleydi, gelelim bu yılki duruma. Bu yılın yıldızı Rita Ora’ydı, töreni Jack Whitehall ve Karlie Kloss sundu. Azzedine Alaia anıldı, Türkiye’den Hadise izleyiciler arasındaydı. Adwoa Aboah, Alexa Chung, Angelica Cheung, Anja Rubik, Christopher Bailey, Donatella Versace, Edward Enninful, Erykah Badu, Eva Herzigova, Georgia May Jagger, Hailey Baldwin, Hilary Swank, Jose Neves, Kaia Gerber, Karlie Kloss, Imaan Hammam, Lewis Hamilton, Maisie Williams, Maria Grazia Chiuri, Anna Wintour, Natalie Massenet, Nadja Swarovski, Naomi Campbell, Paris Jackson, Pat McGrath, Pink, Raf Simons, Rita Ora, Sam Smith, Selena Gomez, Stella McCartney, Stella Maxwell, Stormzy, Winnie Harlow ve Zadie Smith katılanlar arasındaydı. Kim, hangi ödülü aldı? - Yılın aksesuar tasarımcısı: Jonathan Anderson (Loewe) - İş dünyası lideri: Marco Bizzarri (Gucci) - Pozitif değişimi destekleyen Swarovski ödülü: Maria Grazia Chiuri - Yılın modeli: Adwoa Aboah - Kentsel lüks giyim: Off-White - Isabella Blow özel ödülü: Pat McGrath - En iyi çıkış yapan erkek giyimi tasarımcısı: Charles Jeffrey - En iyi çıkış yapan kadın giyimi tasarımcısı: Michael Halpern - Özel ödül: Stella McCartney - Yılın erkek giyimi tasarımcısı: Craig Green - Yılın kadın giyimi tasarımcısı: Jonathan Anderson (JW Anderson) - Yılın tasarımcısı: Raf Simons (Calvin Klein) - Moda ikonu: Donatella Versace - Üstün katkı ödülü: Christopher Bailey Türk adaylar da vardı Daha önce yazmıştım, İngiliz Moda Konseyi’ne kayıtlı bir yabancı basın mensubu olarak The Fashion Awards (Moda Ödülleri) için oyumu kullanmıştım. Daha önce yılın tasarımcısı ödülünü kazanan isimler arasında Hüseyin Çağlayan, Erdem gibi gurur duyduğumuz tasarımcılar da var. Bu yılın farklı kategorilerde adayları arasında ise Bora Aksu ve Dilara Fındıkoğlu dikkat çekiyor. Malum, bu yıl Natalia Vodianova’dan Madonna’ya birçok isim Dilara Fındıkoğlu tasarımlarını giydi. En iyi çıkış yapan İngiltere merkezli marka için hiç düşünmeden oyumu Dilara Fındıkoğlu’na vermiştim, ama kazanan Michael Halpern oluyor ve ödülünü Pamela Anderson’ın elinden alıyor.  
Genç sanatçıların işlerinin ünlü koleksiyonerler tarafından satın alınması önemli. Sadece koleksiyonerlerin gençlere destek olma isteği nedeniyle değil, sanatçıların gelecek vaat ettiğini göstermesi bakımından da değer taşıyor. Genç sanatçılarımızın ilk şansı Mamut Art Project’ti, işlerini koleksiyonerlere ulaştırabilmek için iyi bir fırsattı. Şimdi genç sanatçılar için yeni bir fırsat daha var: BASE. BASE, bir sanat buluşması. Türkiye’nin dört bir yanından Güzel Sanatlar Fakülteleri’nin 2017 mezunları arasından uluslararası bir jüri tarafından seçilmiş 116 eseri ve tam 108 yeni mezun genç sanatçıyı bir araya getirecek. BASE’de seçilecek en başarılı 4 genç sanatçıya 1 yıl boyunca İstanbul’da bir stüdyo kurulacak ve yıl boyunca çalışabilmeleri amacıyla stüdyo masrafları ödenecek, üretime devam etmelerine destek olunacak. BASE seçici kurulunda alanında çok değerli isimler var. Peki ama kimler? Delfina Foundation’ın kurucusu Aaron Cezar, Borusan CEO’su ve koleksiyoner Agah Uğur, sanat yazarı ve eleştirmeni, akademisyen Ahu Antmen, koleksiyoner Aslı Bilge, koleksiyoner&sanat yazarı Banu Çarmıklı, İstanbul Modern Sergiler ve Programlar Direktörü Çelenk Bafra, The Armory Show’un Direktörü Deborah Harris, Galerist yönetici direktörü Doris Benhalegua, sanatçı Ergin İnan, TÜSİAD Yönetim Kurulu Başkanı,koleksiyoner Erol Bilecik, sanatçı Hera Büyüktaşçıyan, fotoğraf sanatçısı Murat Germen, ressam Neş’e Erdok, New York Academy of Art’ın dekanı Peter Drake, Düsseldorf merkezli Galerie Voss direktörü Rudiger Voss, Daire Sanat kurucusu Selin Söl, grafik tasarım sanatçısı/art direktör Stephan Bundi, Spot Projects kurucusu/ koleksiyoner Tansa Mermerci Ekşioğlu, Pi Artworks kurucusu Yeşim Turanlı, grafik tasarımcı Yeşim Demir ve heykel sanatçısı Ziyatin Nuriev. Ayrıca panel programında 75 çok değerli konuşmacı yer alıyor. Peki ama genç sanatçılara çok büyük katkı sağlayacak olan BASE ne zaman, nerede gerçekleşecek? 21-24 Aralık’ta Galata Rum İlköğretim Okulu’nda. Kaçırmamakta fayda var! Bodrum İngiliz basınında Son zamanlarda İngiliz basınında sık sık Bodrum’la ilgili yazılar çıkıyor. Hiçbir şey tesadüf değil tabii. TAV’ın desteğiyle bir grup İngiliz gazeteci Bodrum’a davet edildi, en iyi şekilde ağırlandı, Bodrum’un altını üstüne getirdi. Sonunda da Marie Claire’den Billionaire.com’a birçok farklı mecrada Bodrum hakkında güzel yazılar yazdı. Bu organizasyonun gerçekleşmesini sağlayan başta Sani Şener olmak üzere TAV ve Okşan Atilla Sanön’ü tebrik etmek lazım.  
Marka 2017’nin konuşmacılarından; Wagamama, Hakkasan markalarının yaratıcısı Alan Yau, yeni teknoloji platformu Softchow’la yemek teknolojisine geçişini anlatacak Geçen pazar Marka Konferansı’nın hazırlıkları vesilesiyle B.J. Cunningham’ın Alan Yau’yla yapacağı “Restorancılıktan Yemek Teknolojisine Geçiş” seansının provasına konuk oldum. Alan Yau; Hakkasan, Wagamama, Park Chinois gibi restoranların yaratıcısı. Şimdi Londra’da yeni açtığı Yamabahçe adlı pop-up pideci ile pideyi dünyaya yayıyor. Yamabahçe açılır açılmaz dolup taşmaya başladı, Yamabahçe’deki lahmacunu bırakın Londra’yı İstanbul’da hiçbir yerde yiyemezsiniz. Tatbak’la yarışacak ayarda. Gastronominin bir ülkeyi pazarlamada en etkili araç olduğunu düşünüyor Alan Yau. Bunun için de Yamabahçe ile büyük bir misyonu var. Restorancılık hikayesi son derece ilginç başlıyor. Babası şef olduğu için restoran sektörünü iyi biliyor ve çok zor olduğu için nefret ediyor başta, yemek yemeyi çok sevse de. Sonra iyi bir restoran konsepti yaratmak istiyor, fast food ilgisini çekiyor. Kentucky Fried Chicken’ın bir yöneticisinin mentörlüğünde önce Hong Kong’a gidiyor, McDonald’s’ta çalışıyor 1988’de; Hong Kong McDonald’s en çok ciro yapan McDonald’s’lardan olduğu için. Daha sonra fast food’un 3  temel maddeden oluşması gerektiğini görüyor: Tek ürün, üç malzeme ve tabii kolay taşınabilir olması... Daha sonra Londra’da kız kardeşinin bir arkadaşı sayesinde noodle çorbası ramen’le tanışıyor. İşte böylece bugün dünyanın en büyük Uzakdoğu zincirlerinden biri olan Wagamama doğuyor. Wagamama’da John Pawson ve David Chipperfield gibi iki efsane mimarla çalışıyor. Wagamama sadece ramen’i dünyaya yaymakla kalmıyor, aynı zamanda paylaşımlı masa konseptini de restorancılığa kazandırıyor. Bugün Wagamama 800 milyon,  Hakkasan ise 1.16 milyar dolar değerinde. Park Chinois’yı açtığı günlerde ise Jonathan Ive’la sohbet sırasında Ive’ın da cesaretlendirmesiyle yemek teknolojisiyle ilgilenmeye başlıyor. Yau geniş bir kitleye ulaşmak istiyor Four Square, Trip Advisor, Yelp gibi portalların doğru değerlendirme yapamadığını düşünüyor. “Bir restoran hakkında yazılan yorumları kimin yazdığını, damak tadı olup olmadığını bilmiyorsunuz” diyor. Bunun için de kendi platformunu, Softchow’ı yaratmaya karar veriyor. Her seyahatte çevresindeki herkese tavsiyeler listesi hazırlamasının da sonucu bu aslında. Şimdi Softchow ile gerçekten damak tadına güvenebileceğiniz seçilmiş kişilerle tavsiyeler hazırlıyor. Çok daha ileri de gidiyor, blok zinciriyle kripto para birimini yaratacak kadar. Alan Yau’yu teknolojide en çok heyecanlandıran şey geniş bir kitleye ulaşabilmek. Ne kadar büyük bir zincir haline gelirseniz gelin bu kadar insana ulaşmak mümkün değil tabii. Softchow, 2018 Nisan’ında lanse edilecek. “Daha az yaratıcı olsaydım, milyarder olurdum” diyor Alan Yau, çünkü o bir seri girişimci. Efsane restoranları yaratıp, büyütüp devredip yeni konseptlere çalışmaya başlıyor. Şimdiye kadar yaptığı hiçbir restoranda daha fazla kalmanın kendisini daha fazla  heyecanlandırmayacağı için ayrıldığını anlatıyor. Softchow için ise farklı hissediyor, ilk teknoloji girişiminde her zaman yönetimde kalmak istediğini anlatıyor. Zamanı kıymetli, 55 yaşında, artık sadece kendisini heyecanlandıracak projeler yapmak istediğini anlatıyor.
Gülse Birsel’in benim hayatımda çok özel bir yeri var. Üniversiteden mezun olduğumda ilk iş görüşmesine gittiğim ve birlikte çalıştığım ilk genel yayın yönetmeni. Daha sonra rahmetli Ercan Arıklı beni Aktüel’e transfer ederken “Herkesi böyle kandırıyor, kanma” dediğinde iyice aklımı karıştırmış ve şahane Bazaar kızlarıyla vedalaşırken Aktüel’de beni nelerin beklediği konusunda iyice uyarmıştı. Sonuç, Aktüel de, Gülse Birsel yönetiminde Harper’s Bazaar da benim için üniversiteden daha eğitici okullar oldu. Onlar sayesinde işin mutfağını da vitrinini de en iyilerinden öğrenme şansım oldu. Bu hafta Gülse Birsel’in senaryosunu yazdığı, Ozan Açıktan’ın yönettiği ‘Aile Arasında’ için gerçekten de aile arasında bir özel gösterim yaptı. Çok sevdiğim gazeteciler bu gösterime katıldı, sonrasında da Gülse ile birlikte fotoğraflar çekerek ‘Basının Güzel Kızları’ Whatsapp grubumuzda paylaştı. Ben orada olamadım, ama kalbim ordaydı. Şimdi filmi izlemek için sabırsızlanıyorum. Basının en zor beğenen kadınları bile bu kadar beğendiyse, bu kadar güldüyse demek ki tamamdır, olmuştur. Zaten TV dizileriyle Gülse ne kadar iyi bir senarist olduğunu çok önceden kanıtladı, ama sinemada da onu izlemek bizim için ayrı bir keyif olacak. Özkök’ün barış çubuğu Şimdi gelelim Basının Güzel Kızları grubuna... Bu gruba sevgili Ertuğrul Özkök de eşlik etti. Hatta dünkü köşesinde ‘Basının Güzel Kızları ile barışma fotoğrafı’ da yayımladı. “Medya sektöründen 40’a yakın kadın… Hatırlayacaksınız, onlarla ilgili bir ‘insight’ bilgi yazmıştım. Sonra beni topa tutmuşlar ve aralarından Milliyet yazarı Çağdaş Ertuna’yı sözcü seçip köşesinden bana bir güzel bindirmişlerdi” yazmış Ertuğrul bey, nam-ı diğer Özkök. O zamanki yazımı kısaca hatırlatayım, “Ertuğrul Özkök’ü hayal kırıklığına uğratmak istemem ama basın ve iletişim dünyasından 40 kadın bir araya geldi mi, konu basın dünyasının erkekleri olmuyor. Çok şükür, ufkumuz daha geniş, aynı isimler, aynı anılar etrafında dönüp durmuyoruz”... Sevgili meslek büyüklerim ve arkadaşlarımın sözcülüğünü yapmak değildi amacım, zaten öyle bir sözcü seçilecek olsaydı da bu ben olmazdım sanırım. Ertuğrul Bey, ‘Aile Arasında’yı kadın meslektaşlarıyla izleyerek yine erkek meslektaşlarına haber atlattı, bir fotoğrafla yine yapacağını yaptı. Üstelik de bunu bu kadar güçlü kadının arasına tek başına girme cesaretini göstererek yaptı. Sevgili Ertuğrul Bey, bu barış çubuğuyla basın dünyasının en beğenilen erkekleri listesinin zirvesine oynuyorsunuz. Hiçbir emek karşılıksız kalmamalı. Sizi seviyoruz! Oyuncular döktürüyor  Diğer izlemeniz gereken ise ‘Arzu Tramvayı’. Başrolde Şebnem Bozoklu, Zerrin Tekindor, Onur Saylak ve İbrahim Selim var. Yönetmen ise Zerrin Tekindor’un oğlu Hira. Oyunculuklar müthiş başarılı. Özellikle Şebnem Bozoklu ve Zerrin Tekindor sahnede bütün hünerlerini döktürüyor ve güldürüyor. Oyunla ilgili iki küçük eleştiri var. Biri çok uzun. Sırf ilk perde 1.5 saat sürüyor, ikinci perde 1 saat. Oyunculuklar ne kadar güçlü olsa da malum artık kimsede 2.5 saat oturduğu yerde kımıldamadan, telefonuna bakmadan tiyatro izleyecek sabır yok. Diğer eleştiri ise bu kadar genç bir yönetmenden böyle müthiş bir oyuncu kadrosuyla Tennessee Williams’ın ‘Arzu Tramvayı’nı günümüze uyarlaması beklenirken oyun son derece klasik kalıyor.
Her yıl programını heyecanla beklediğim Marka Konferansı bu yıl benim için ayrı bir heyecan kaynağı. Çünkü bu yıl katılımcılar arasında ben de varım. 13-14 Aralık’ta Hilton Bomonti’de gerçekleşecek organizasyonda alanlarının önde gelen isimlerinden Nick Jones, Matthew Slotover ve Enis Karavil ile sahnede röportaj yapacağım. Size biraz içeriden bilgi vereyim. Hazırlıklar son hızla devam ediyor, ardı ardına toplantılar yapılıyor, her detay ince ince düşünülüyor. Ayşegül Yürekli Şengör’ün Marka’yı 18 yıldır nasıl zirvede tuttuğunu bu kez yakından deneyimleme şansı buluyorum. İçerik bizim işimiz fakat sahnede olmak karşındaki insanla birebir röportaj yapmaya ya da bilgisayar başında çalışmaya benzemiyor. İşte çalışan kadının dramı! Üç ayrı oturumda ne giyilecek, ne takılacak, saç makyaj nasıl olacak düşün düşün bitmiyor. Hele de Burcu Esmersoy, Serenay Sarıkaya, Tuba Ünsal gibi başarılı ve güzel kadınlarla aynı konferansta boy gösterecekseniz. Üstüne bir de sahneye çıkmak için izleyiciler arasında ‘catwalk’ yapma stresi var. E, buna bir de Cem Yılmaz, Kenan Doğulu, Ozan Güven gibi yıldızlarla sahnede çarpışmayı ekleyin. Daha yazarken bile strese girdim, kolay değil. Gelelim konuşacağım isimlere... Nick Jones, Soho House’un hikâyesini anlatacak. Frieze sanat fuarının kurucusu Matthew Slotover ile Frieze etkisini ve çağdaş sanat piyasasını konuşacağız. Enis Karavil ise Maslak Sanayi’de yarattığı Sanayi 313’ü anlatacak. En merak ettiğim seansların başında ise BJ Cunningham’ın Hakkasan, Wagamama gibi restoranların yaratıcısı Alan Yau ile gerçekleştireceği ‘Restorancılıktan yemek teknolojisine geçiş süreci’ geliyor. Ayrıca İngiliz tasarım yazarı Emily King’in Hüseyin Çağlayan ile yapacağı konuşmayı kaçırmayacağım. Londra Tasarım Müzesi direktörü Deyan Sudjic’ten İngiliz GQ dergisi yayın yönetmeni Dylan Jones’a, Çin Vogue’un yayın yönetmeni Angelica Cheung’dan sanatçı Kutluğ Ataman’a, Saha Derneği kurucusu Füsun Eczacıbaşı’ndan sanatçı Ali Kazma’ya daha birçok ufuk açıcı isim var programda. Milliyet’in de sponsorları arasında yer aldığı konferansın programına bakıp ajandalarınızda yer açmakta fayda var. Uber cezası ne oldu? Hayatımın ilk trafik cezasını Uber’de yediğimi salı günü yazmıştım. Bunun üzerine Uber ve Taksiciler Birliği’nden ve tabii Uber kullanıcılarından email’ler yağdı posta kutuma. Uber kullanıcıları kendi tecrübelerine dayanarak cezamı Uber’in ödeyeceğini bildirdi. Taksiciler Birliği Uber’in yasal olmadığını, kullanmamamı tembihledi. Uber’in iletişim ajansı ise Uber’in tamamen yasal olduğunu söyledi. Sonuç, ben hâlâ Türkiye’de Uber kullanımının yasal olup olmadığını anlayamadım. Sanırım taraflarla yüz yüze konuşup, belgelerini görmek gerekecek. Şimdilik ceza ödendi, ama konu hakkında hâlâ aydınlatılmayı bekliyorum, sizi de aydınlatabilmek için.  
