Turizmde de eksen kayması olacak mı?

Turizmin rotası nereye dönük olacak? AB ile ilişiklere bakıp, umutsuzluğa kapılanlar, yeni rotalar aranması gerektiğinde ısrar ederken, turizmin duayenleri Avrupa odaklı turizmden asla vazgeçilmemesinden yana. İran, Afrika ve Uzakdoğu ülkeleri ile peş peşe yapılan turizm anlaşmalarını heyecan verici bir gelişme olarak niteleyenler, görünen o ki hâlâ Hintli, Çinli, Arap turist beklentisi içerisinde. Turist, turisttir, hepsine kapımız sonuna kadar açık ama hepsini aynı oteller ve tatil köylerinde mi ağırlayacağız yoksa yeni konseptler mi oluşturacağız, enine boyuna düşünmekte yarar var!.. Turizm Şurası, TÜRSAB seçimi Önümüzdeki haftalarda, turizm adına iki önemli süreç var. İlki Turizm Şurası, ikincisi ise TÜRSAB seçimi. Sektöre taze bir kan ve moral getirecek mi, yeni bir şahlanışın habercisi olacak mı? Hep birlikte göreceğiz. Şuralardan çok fazla bir beklentiye girmemek gerekir. Eğitim şuraları, sık sık toplanıyor ve eğitimin hali ortada. Umarız, Turizm Şurası, sektöre yeni bir açılım getirir. TÜRSAB seçiminde ise gelenekçiler mi yoksa yenilikçiler mi kazanacak? Değişim zamanı geldi de geçiyor diyenler kadar, yeterince macera yaşadık bir yenisinin zamanı değil görüşünü savunanlar da var. Ama görünen o ki, turizm sektörü, krizi fırsata dönüştürecek arayış içerisinde. Emeklerinin boşa gideceğini hiç sanmıyoruz!.. Sağlık turizmi? Geç de olsa, nihayet uyandık! Sağlık turizminin dünyaya tanıtılması amacıyla Kültür ve Turizm Bakanlığı ile Sağlık Bakanlığı arasında işbirliği protokolü imzalandı. Ama bu kadarı yetmez. Ankara, artık şunu çok iyi anlamalı ki, yasalarla, yönetmeliklerle, protokollerle, yol kat etmek mümkün değil. Evet onlarsız olmuyor, onlar bir ilk adım ama sonrası gelmeyen ilk adımlardan artık gına geldi. Sağlık turizmi, yaz turizmine alternatif olmasa da, yıl boyu gerçekleştiği için getirisi çok daha fazla olabilir. Yeter ki, doğru anlatılsın, doğru yapılsın, süreklilik kazandırılsın... Seyahatin faydaları? Seyahatin önemini keşfetmeyenlere, seyahati anlatmak mümkün değil. ‘Ne gerek var ki’ diye söz başlar, ‘Yapılan o masrafla, oooo neler yapılmaz ki’ diye devam ederler.Bu yüzden, ruhunda gezmek, yeni yerler görmek, yeni tatlar tatmak, yeni kültürler keşfetmek olmayanlarla boşa zaman harcamayın, çünkü üzüldüğünüzle kalırsınız. Seyahat etmek her şeyden önce insanın kendi bilinmeyenlerini keşfetmesidir. Bu da kişiden kişiye değişir ve diğer keşiflerin ötesinde, en büyük kazanımı bu olur!.. KKTC sizi bekliyor! Aynı dili, kültürü, mutfağı, farklı bir coğrafyada yaşamak isteyenler için yurt dışına açılmanın ilk durağı KKTC olabilir. Şu anda tam zamanı. Yaz sıcakları bitti, fiyatlar mevsim normallerinin altına indi, alışverişte de fiyatlar dibe inmiş durumda. KKTC, turizmde son yıllarda çok yol kat etti ama nedense eğitim ve turizm hep kumarhanelerin gölgesinde kaldı. Oysa, eğitim ve turizmin,  getirisi ve her yönüyle ülkeye katkısı, kumarhanelerden çok daha fazla. Girne’den Mağusa’ya, Lefke’den Lefkoşa’ya KKTC’nin hemen her köşesi, en az bir kez de olsa yaşanmaya değer. Ama kesinlikle bir kez daha gitmek isteyeceksiniz.

Abbas Güçlü

Bu bilet fiyatlarıyla iç turizm canlanmaz!

Akıl almaz ayak oyunları nedeniyle dışarıdan gelen turist sayısı hızla azalıyor. Gidenlerin sayısı da, bir o kadar artıyor. Peki ya, iç turizm, ne alemde? Ne siz sorun, ne de biz söyleyelim. O da dibe vurmak üzere çünkü önce hemen herkesi uçağa alıştırdılar, şimdi de, binilemez hale getirdiler. Uçak biletleri güya 300 liranın üzerine çıkmayacaktı. Hele bir, bir yerlere gitmeye kalkın. Özellikle de bilindik yerlere ve özellikle de hafta sonları! Fiyatlar çıldırmış ve parasının hesabını bilmeyenler dışında, ki onların sayısı da çok fazla değil, hadi hafta sonu ailecek bir yere gidelim diyenlerin sayısı, her geçen gün azalıyor. Başbakan Yıldırım, Ulaştırma Bakanı iken bu konuda ciddi çaba göstermişti. Görünen o ki, yüklü gündemi var ve daha önce verdiği sözlerin havada kaldığının farkında bile değil. Turistik sivil toplum örgütleri ile turizm bölgelerinin yöneticileri de onlardan farklı değil. Ağlamanın ötesine geçip proje hazırlayan yok gibi! Bilet sorununu çözmeden iç turizmin hareketlenmeyeceğini artık görmeleri gerekiyor ama nerdeee... Hatırlayanınız var mı? Erkan Mumcu, Atilla Koç, Ertuğrul Günay, Ömer Çelik, Yalçın Topçu, Mahir Ünal, Nabi Avcı ve şimdi de Numan Kurtulmuş. Kim bunlar? Son 15 yıldaki Turizm Bakanları! Siz hiç onların turizmle ilgilendiğini, kafa yorduğunu, sektöre sahip çıktığı gördünüz mü? Geldiler, gittiler. Ne o koltuğa oturmadan önce turizmle ilgileniyorlardı ne de şimdi! Eğer öyle olmasaydı, yeni Turizm Bakanı şu ifadeleri kullanmak gereği duyar mıydı: “Dünya ülkelerine ulaştırabilecek kültür ve turizm zenginliğimiz var. Bu nedenle turizmde büyük hedefler ortaya koymamız gerekli. Bu imkânları güzellikler ve değerleri, dünyanın çeşitli bölgelerinden gelecek turistlere açmak bir tanıtım atağı ile bunu Türkiye’nin lehine çevirmek zorundayız...” Peki şimdiye kadar aklınız neredeydi?.. 50 milyon turist! Yine boyumuzu aşan hedefler koymuşuz. 50 milyon turist ve 50 milyar dolar gelir! Zor mu? Kesinlikle hayır. Sadece Paris’e daha fazlası gidiyor! Peki, biz bunu nasıl yapacakmışız? Sadece Alman ve sadece Rus turistlerle yetinmeyip, yeni pazarlara, Çin, Hindistan ve Uzak doğu Asya’ya açılarak, turist çekme seferberliği başlatılacakmışız. Haydi hayırlısı!.. Nasreddin Hoca’nın göle maya çalması gibi bir şey ama Allah’tan umut kesilmez!.. Bayram rotası hazır mı? Yaz içinde kış yaşıyoruz. Sezon bitti bitiyor. Eğer hâlâ keyifli bir tatil yapamadıysanız, 30 Ağustos ile Kurban Bayramı’nı birleştirip, yaza merhaba da diyebilirsiniz, veda da edebilirsiniz. Çünkü daha sonrasında, böylesi uzun bir tatil de yakalayamaz ve birbirinden güzel ve ekonomik turlar bulamazsınız.  Peki nereye? İşte o, ne aradığınıza bağlı. Alternatifin en bol olduğu bir dönemdeyiz. Siz ne istediğinize karar verin, 6 Ağustos’taki Rota’da sizlere müthiş seçenekler sunacağız... Tatil, yaşamaktır, keyiftir, iz bırakmaktır. İlle de çok pahalı yerlere, uzaklara ya da çok özel yerlere gitmek gerekmez, keşfedilecek ve yaşanacak o kadar çok yer var ki, hepsi sizi bekliyor…

Abbas Güçlü

Bayram tatili 9 güne çıkar mı?

Uzatmalı tatilleri, çok severiz. Herkesin işine gelir. Özellikle de tatilcilerin. Öğretmenlere 9 günlük idari tatil verildi. Diğer memurlara da gelirse, hiç şaşırtıcı olmaz. Peki ya diğer çalışanlar? Onlar da unutulmamalı... Böylesi bir tatil, turizmciler için de can simidi olacak... İlle de tanıtım! Yurt dışı tanıtımlarımız çok zayıf. Öyle bir algı var ki, sanki terör bataklığındayız. Oysa herhangi bir Batılı ülke ne kadar terör riski altındaysa, bizde de o kadar. Ama bunun iyi anlatılması gerek. Nabi Bey, eğitimde olduğu gibi, Turizm’de de elinden geleni yapıyor ama fazlası gerek! Ayrıca bu sadece Turizm Bakanlığı’nın değil, topyekûn hepimizin asli görevi olmalı ki, gelen turist sayısı artsın. Turizm sektörüne, gelince, yerli turistleri hiç hafife almasınlar, yeni seçenekler, yani yeni tanıtım ve pazarlama stratejileri geliştiremedikleri sürece, dışarıya kaçış artan bir şekilde devam edecektir. Gemi turları İndi bindiyi, mekân değiştirmeyi, yürümeyi, hele ki bir de valiz, açıp kapamayı hiç sevmiyorsanız, gemi turları sizin için biçilmiş kaftandır. Öylesine renkli turlar var ki, keyifli bir arkadaş grubuyla şölene dönüşebilir. Aklınızın bir köşesinde bulunsun. Denizden keyif alanlar için mavi tura bir alternatif olabilir... Pasaportsuz, vizesiz Yurt dışı çıkışlarda, pasaport ve vize angaryası, pek çok kişiye itici gelebiliyor. Bu yüzden olsa gerek, pasaportsuz, vizesiz ülkeler, en azından yurt dışına yeni açılanlar için ilgi odağı haline dönüştürülebilinir. Bu yönde fazlasıyla, çok ekonomik turlar var. Ama siz, siz olun, tüm ayrıntıları konuşmadan yola çıkmayın. 300 euro’luk turlar, 600 euro’ya çıkmasın. Hele bir de nakitsiz giderseniz, keyfiniz kaçabilir... Erken rezervasyon Yaz tatiline yönelik erken rezervasyon yaptırmadığınız için ah, vah çekenlerdenseniz, sonbahar ve kış turları ya da seyahatleri için elinizi çabuk tutmalısınız. Son dakikada aldığınız bir tur ya da yolculuk için harcadığınız para ile iki, üç tur ya da bilet alabilirsiniz. Yeter ki ne zaman, nereye gideceğinize bir an önce karar verip, gerekeni yapın. Pahalı tatiller daha en başından moral bozucu olurken, fırsat tatillerin keyfine diyecek olmuyor. Sakın tatilsiz kalmayın…

Abbas Güçlü

Okullar kapandı hareket başladı

Her ne kadar yaz sezonu gelse de, turizm sezonunun açıldığını söylemek abartı olur. Milyonlarca öğrenci ve ailesini esir eden sınav, tercih ve kayıt sezonu hâlâ devam ediyor. Ramazan sonrasını bekleyenlerin sayısı da bir hayli fazla. Yabancı turist hareketliliği ise çok göreceli, kötünün iyisi, o kadar. Bu yüzden, tatil yöreleri, hâlâ bomboş. Peki, başta Kültür ve Turizm Bakanlığı olmak üzere turizm ve seyahat sektörüne yön verenler ne yapıyor? Ağlamanın ötesine geçtiklerini söylemek abartı olur. Keşke daha aktif, daha yaratıcı ve aydınlatıcı olabilseler... Deniz deyince?.. Yaz turizminin olmazsa olmazlarının başında deniz, kum, güneş geliyor. Ama sanki deniz temiz değilse, hele ki mavi bayraklı değilse, tatiliniz daha başlamadan bitmiş demektir. Hele bir de benim gibi sıcak deniz arayanlar için doğru rota belirlemezseniz, yaz ortasında bile titreye tireye denize girersiniz. Ege’nin suyu, ancak ağustosta ısınıyor. Antalya ve Akdeniz’in tamamı ise temmuz ortalarından itibaren soğuk deniz sevenler için tam bir kâbus. Açık denizlerin hiç bitmeyen dalgaları ve kum fırtınası da özellikle dikkate almanız gereken ayrıntılardan biri... Peki, mavi bayrak her şey mi? Her şey olmasa da, belli bir standart getiriyor. Örneğin, daha temiz bir deniz, daha temiz bir çevre, daha fazla güvenlik ve daha seçici bir kitle ile bir arada olabilirisiniz... Acente şart mı? Bize en çok yöneltilen soruların başında, seyahatlere, “İlle de bir acente ile gitmek şart mı?” sorusu geliyor. Eğer çok iyi yol, yordam biliyorsanız ya da bilen birileriyle yola çıkıyorsanız, daha özgür bir tatil ortamı yakalayabilirsiniz ama eğer detaylarla uğraşmak çok hoşunuza gitmiyorsa, turla gitmek en doğrusu. İşte bu noktada da iyi referanslar çok önemli. Gideceğiniz şirketleri ve gittikleri noktaları enine boyuna araştırmalısınız. Örneğin kaçıncı kez oraya tur düzenliyorlar, rehberleri ne kadar donanımlı, yurt içi turlar için ne kadar ekstra gerekiyor, nasıl otellerde konaklanıyor?.. Keyifli bir ortam yakalayamazsanız, tatilinizin, maceraya dönüşmesi işten bile değil. Ve bu arada, ne olur, bir, iki haftalık tatiller için bir yıllık borca girmeyin!.. ‘Uçan Koltuk’ ile selfie çek, bedava uçak bileti kazan Türk Hava Yolları ve Lufthansa’nın ortak kuruluşu SunExpress’in, yeni uluslararası pazarlama kampanyası “Uçan Koltuk” ile Türkiye’nin yanı sıra Kanarya Adaları veya Kızıl Deniz’de bulunan tatil rotalarına uygun fiyata uçma fırsatı sunuyor.  Kampanya kapsamında hem Almanya’da hem de Türkiye’de birçok şehirdeki açıkhava reklam panolarında, gazete ve dergilerde yer alan Uçan Koltuk ile en güzel selfie’yi çeken seyahat tutkunları yapılan çekiliş sonucunda, SunExpress’in uçuş ağında bulunan tatil yörelerine bedava uçak bileti kazanacak.  Yarışmaya katılmak isteyenler için SunExpress’in sosyal medya kanallarında ayrıntılı bilgi yer alıyor. 

Abbas Güçlü

Turizmin Başkenti Bodrum (!), İranlı turistler ve eğlence

Turizm sezonu açıldı açılacak. Bodrum, her zamankinden bir adım daha geride. Hiç şaşırmadım. Mevsim, sanki mayıs değil de, kasım sonu. Doğa, çoktan sarıya bürünmüş. Begonvil dışında çiçek de yok gibi. Orta refüjlere sanki bin yıl hiç el değmemiş. Belli ki, Ramazan sonrasını bekliyorlar. Peki ya yabancı turistler? Bodrum’a öyle bir yüksek beklentiyle geliyorlar ki, hayal kırıklıkları tavan yapıyor. Allah’tan doğal güzellikler, mavi turlar ve beş yıldızlı oteller var. Otel ya da tatil köylerinin içi vaha gibi ama dışarılar sanki çöl! Otellerdeki, sitelerdeki bakım caddelerde, sokaklarda neden yok? Onlar suyu, emek veren insanı buluyor da, belediyeler neden bulamıyor? Çünkü umurlarında değil! Turizmin gerilemesinin onlarca nedeni olabilir ama en önemlisi, yönetenlerin, hâlâ bunun farkında olmaması. Bodrum gibi hele hele Akyarlar gibi dünyanın en güzel koylarına sahip bir belde bu viranelikte olmamalı!.. Eğlence bitiyormuş! Yıllardır Bodrum’a gelip giderim, o gürültülü eğlence mekânlarına, çok zorunlu olmadıkça hiç gitmem. Ama gelenlerden pek çoğunun birinci önceliği bu. İş için Kefaluka’daydık. Yamacında bulunduğu dağ, tam bir kaya yığını ama içerisi fevkalade güzeldi. Demek ki hiç de o kadar zor değilmiş. İranlı turistler vardı.  Her yıl 2.5, üç milyon İranlı, hem de paralı olanları geliyormuş. Bunun yüzde 10, 15 kadarının ilk tercihi de, sırf eğlence için Bodrummuş. “Ama artık eskisi gibi aradıklarını bulamıyorlar, başka yerlere yöneliyorlar. Kuşadası daha cazip geliyor” dedi tur operatörleri. Vah Bodrum, vah... Çiçeği sevmiyoruz! Bodrum’u bilenler begonvilin güzelliğini bilirler. Çok kolay büyüyor, muhteşem görüntüsü var ve nereye ekseniz coşuyor. Şehir begonvillerle donatılsa, araya bir de yıl boyu dalında kalan portakal görünümlü narenciye ağaçları dikilse, görüntü muhteşem olur ama bunu bile yapmıyoruz. Geçen hafta Diyarbakır’daydım şehir içi ve çevre yollar kesinlikle daha güzeldi ve Bodrum’la kıyaslanmayacak kadar yeşildi. Özellikle de Hevsel bahçelerinin olduğu yamaçlar. Bodrum yolları, köy yollarından beter. Bir de yağmur yağmaya görsün. Ve pek çok yerinde hâlâ en iyi parayı vidanjörler kazanıyor, çünkü alt yapısı da yok, arıtma tesisleri de!.. Hele bir de ev, otel, uçak fiyatlarına göz atın, Paris bile daha ucuz kalır yanında! Turizm politikası ve turizme inanmış bir toplum olmadan, turizmde iki ileri, bir geri gitmekten kurtulamayız... Peki, bunu kim yapacak? Asıl sorun işte bu noktada başlıyor...

Abbas Güçlü

Turizm politikamız var mı?

Pek çok konuda kararlı, sürdürülebilir, elle tutulur bir politikamız yok. Ama sanki turizmde hiç yok! Yurt içi turizmi öldürdüğümüz gibi şimdi elbirliğiyle yurt dışı turizmi de yok etmeye çalışıyoruz. Çirkin rekabet koşulları yüzünden pek çok şirket, zaten ya battı ya da batmak üzere ve sektör derin yaralar alıyor. Peki, Ankara ve ilgili kurumlar ne yapıyor? Sadece seyrediyor ve devletten yeni teşvikler almak için sadece ağlıyorlar? Olmayan turistlerin peşinde koşup, yerli turisti göz ardı ediyorlar, kazancı, rakip şirketlerin batmasında görüyorlar. Sektörü kucaklayacak ve vizyon verecek girişimler, şimdi değil de, ne zaman gerçekleşecek?.. Yemek deyip geçmeyin! Tatil ve seyahatlerin, en keyifli anlarından biri de, yemek sofrasında yaşanır. Bu yüzden yemek deyip geçmemek gerekir. Nasıl olsa, karnımı bir şekilde doyururum anlayışı, en sığ olanı. Eğer böyle düşünüyorsanız, hiç tatile gitmeyin ya da seyahate çıkmayın. Her seyahat ya da tatilde, şu soruların cevabını mutlaka arayın: Yemek, sadece karın doyurmak mıdır? Yemek, sadece üç beş malzemenin karışımı mıdır? Yemeğin ruhu var mıdır? En önemlisi de, lezzet dediğimiz, yapanın ona kattığı tat mıdır, yoksa sizin aldığınız haz mı? Mutfak, her evin olduğu kadar, her kentin, her bölgenin, her ülkenin adeta, bir özetidir. Yemek çeşitliliği, o ailenin, kentin, ülkenin kültürünü, gelmişini, geçmişini, ekonomisini yaratıcılığını, ciddiyetini, özenini, kısacası, A’dan Z’ye, ne öğrenmek istiyorsanız, hepsini menüye, tada, sunuma bakarak görebilirsiniz. Pahalı ya da ucuz olması, en şık restoranlar ya da sokakta olması hiçbir şey değiştirmez. Yemek, yemektir ve sakın onu hafife almayın…

Abbas Güçlü

Koştur koştur, nereye kadar?

24 hatta bazen çok daha fazla sayfalı Milliyet Rota Gazetesini, her ayın ilk pazar günü sizlerle buluşturmaya devam edeceğiz. Geçen haftaki ilk sayımız, sadece sektör tarafından değil, okurlarımız tarafından da çok beğenildi. Birçok yerde, yok sattığı için, birkaç bayii gezmek zorunda kalanlar oldu. Eminiz ki gelecek sayılarda aynı sıkıntılar yaşanmayacak... Ayın ilk pazarından sonraki pazarlarda da, sizleri Rota’sız bırakmamak için, gazete içerisinde, bazen bir, bazen de birkaç sayfamızı, sizlerin ilgisi ve istekleri doğrultusunda tatile, seyahate, turizme, hobilerinize ayıracağız. Öylesine yoğun bir tempo içerisindeyiz ki, arada bir kendimize de zaman ayırmak zorundayız. Koştur, koştur, nereye kadar? Arabamız, bilgisayarımız en ufak bir arıza gösterdiğinde, koştur koştur tamirciye gidiyoruz ama vücudumuz, beynimiz, onlarca sinyal verse de çok fazla ciddiye almıyoruz... İşte bu yüzden her hafta size, sizi hatırlatmaya ve size, size yönelik bir şeyler yapmanız için farklı rotalar çizmeye devam edeceğiz. Seyahate çıkmak için ille de büyük paralar ve büyük zaman dilimleri gerekmiyor. Siz yeter ki karar verin, gerisi kendiliğinden geliyor... Seyahat kültürü çok önemli. Hani bazen açık büfelerden aç kalkıldığı gibi dünya seyahati de yapsanız, hiçbir keyif alamayabiliyor ve benim burada ne işim var noktasına gelebiliyorsunuz. İşte bu yüzden, önce beklentilerinizi, isteklerinizi, en önemlisi size heyecan ve keyif verecek farklılıklarınızı yakalamaya ve nasıl seyahatlerden hoşlandığınızı keşfetmeye çalışacağız. Ondan sonrasında, rotanızı çizmek bizden!.. Turla mı gideceksiniz yoksa bireysel mi, lüks mü arıyorsunuz yoksa ekonomik olanı mı, keşfedilmemiş yerler mi yoksa popüler olan mı? Ve en önemlisi de yurt içi mi yurt dışı mı?.. Erken rezervasyon fırsatlar müthiş ama internet üzerinden alınan turlar ya oteller ne kadar garantili? Bazen görünenle, gidilen yer aynı olmayabiliyor! Ve dünyanın tercihi booking.com bizde niye yasaklandı?.. Ucuz turlar kandırmaca mı, yoksa gerçekten bir fırsat mı? Hemen her konuda, gözünüz, kulağınız olmaya ve en iyi fırsatları, en iyi rotaları sizlere sunmaya devam edeceğiz…

Abbas Güçlü

Basın tribününde kaç Boğaziçi’li, kaç ODTÜ’lü var?

Yeni tribün sosyolojisi, yeni bir içerik talebi yaratmış, yeni içerik de spor yazarı profilini değiştirmiştir. İngiltere’de futbol yazarları artık Oxford ve Cambridge’den mezun olmaktadır. Türkiye’de şu soru er veya geç sorulacaktır: Şu an basın tribününde kaç Boğaziçili, kaç ODTÜ, Koç, Sabancı mezunu var? GEÇEN hafta Türkiye Spor Yazarları Derneği’nin Levent Caddesi 51 numaradaki merkezinin önünden geçiyordum. Biraz durup içeri baktım. Başka ülkelerdekini bilmiyorum, ama Türk spor gazeteciliği içini iftihar edilecek bir bina ve tesis. 5 ÜZERİNDEN 4.5 YILDIZ Derneğin internet sitesine girdiğimde okuyucu yorumlarına baktım. Beş yıldız üzerinden 4.5 yıldız almış. Geniş avluya açılan kapıdan içerisini seyrederken, rahmetli Yavuz Gökmen aklıma geldi. Onu spor yazarı yaptığımda, öteki spor yazarlarından ve derneğinden aldığım tepkileri hatırladım. Bir türlü içlerine sindirememişler, o nedenle sıkı bir lonca direnci ile onu basın tribününe kabul etmemişlerdi. SPORA İSTATİSTİĞİ GETİREN YAZAR İstanbul’da oynanan Galatasaray maçlarına gelir, ucuz bir otelde kalır, sonra aldığı biletle açık tribüne oturur, maçı izler ve oradan yazardı. Çok az insan bilir, ama Türk basınına spor istatistiği tutma kavramını getiren kişidir. Oğluna yazdırdığı basit bir izleme cetveli ile isabetli şut, isabetli pas, asist gibi hareketleri sayar, sonra da yazardı. GEÇEN HAFTA YAYIMLANAN ÜÇ ÖNEMLİ KİTAP Geçen hafta Türkiye’de spor yazarlığı açısından çok önemli 3 kitap yayınlandı. Kitapların yazarı, Guardian gazetesinin de yazarı olan Jonathan Wilson’dı. Hürriyet Pazar’da, onunla yapılan güzel bir mülakatı okuduğumda, 20 yıl gazete yöneticiliği yapmış bir insan olarak tekrar Levent Caddesi 51 numaraya gittim. HOLİGAN YAZARLIĞINI BİTİREN STAT FACİASI ... İngiltere’de spor yazarlığının evrimini anlatıyor... Diyor ki, İngiltere’de spor yazarlığının son miladı Hillsborough faciasıdır... Çünkü bu olay, İngiltere’de “holigan seyirciliğinin” sonudur. O tarihten itibaren, statlarda tribünün sosyolojisi köklü biçimde değişmiştir. Seyircinin eğitim düzeyi, toplumsal konumu yükselmiş, spor entellektüelliği dönemi açılmıştır. Bu da spor yazarlığını köklü biçimde değiştirmiştir. YENİ TRİBÜN SOSYOLOJİSİ YENİ YAZARINI ARIYOR Yeni tribün sosyolojisi, yeni bir içerik talebi yaratmış, yeni içerik de spor yazarı profilini değiştirerek, “Sporda yeni yazma biçimlerini” yaratmıştır. O değişirken, gazete, televizyon, internet yapılanması içinde sporun önemi artmış,  yazar yorumcusu da spor yazarlığına terfi etmiştir. Peki nedir yeni spor yazarı profili? İNGİLİZ TRİBÜNÜNDE OXFORDLULAR DÖNEMİ Bu konuda 3 kitap yazan Oxford Üniversitesi mezunu. “İngiltere’de futbol yazarları artık Oxford ve Cambridge’den mezun olmaktadır.” Tekrar Levent caddesi 51 numaraya dönüyorum... Türkiye Spor Yazarları Derneği’nin üyelik koşullarını belirleyen koşullar, dernek tüzüğünün ikinci bölümünün 5’inci maddesinde yazılı. Üyelik için aranan şart “Spor gazeteciliğini meslek edinmiş olmak ve Türkiye’de faaliyette bulunan basın ve yayın organlarında sözleşmeli olarak çalışıyor olmaktır.” Yani bir eğitim şartı yoktur ve bence de normaldir. Çünkü meslekteki profil değişimini, eğitim zorunluğu ile değil, bu mesleğe gönüllü olarak gelen insan profilinin eğitiminin üyeliği  ile sağlamak doğrudur. DERBİDEN SONRA BASIN TRİBÜNÜ G.saray-Fenerbahçe derbisinden sonra yazılan yazılara işte bu yeni tribün sosyolojisi ve onun talep ettiği yeni yazar profile açısından baktım. Televizyon yorumcularının bazıları, bundan 5 yıl önce zirvesine çıkan “Holigan yorumculuk” dönemini kapatmamış. Reytingi, aşırı şahsileşmiş, baharatını sadece hakaret ve küçültücü, aşağılayıcı lakaplar takmaktan alan tarz devam ediyor. Bazı kanallar ise yeni bir yorumcu profiline doğru ilerlemeye başlamış. HÜRRİYET’İN DERBİ PERFORMANSI NASILDI? Hürriyet Spor son yıllarda bu yeni profil konusunda büyük aşama kaydetti. Eleştirilerim de vardı. Maç ertesi yazılarla ilgili olarak adil olmalıyım. Bu yazılar zaman sınırlaması nedeniyle çok hızlı yazılıyor ve o nedenle, tahmin ediyorum yeni tribün sosyolojisinin beklentisine cevap verecek yazılar değil. O nedenle Hürriyet’te dört arkadaşımızın yaptığı haftalık değerlendirme beni çok daha fazla tatmin ediyor. KOMBİNE TRİBÜNÜ ARTIK LEVENT 51’İ DEĞİŞTİRECEK İngiltere’de tribünün yeni sosyolojisi, spor yazarı profilini değiştirdi. Peki Türkiye’de ne olacak? Geçen derbi, tribünde holiganizmin izlerinin hala tam olarak silinmediğini gösterdi. Spor yorumculuğunda da holiganizm hala prim yapıyor ve müşterisi var. Benim tahminim, iki taraf ta karşılıklı olarak sporun yeni sosyolojisini yaratmaya başlamalı. Ama şimdilik daha ileri gibi görünen ihtimal, en azından kombine seyircisinin Levent 51’i değişime zorlamasıdır. Bence Levent 51’in, Jonathan Wilson’un üç kitabını, kendi kütüphanesine bir an önce dahil etmesinde yarar var. Çünkü er veya geç şu soru sorulacak: Şu an basın tribününde kaç Boğaziçili, kaç ODTÜ, Koç, Bilkent, Sabancı mezunu var? JONATHAN WILSON’UN ÜÇ KİTABI - “Futbol Taktikleri Tarihi” 1-2-7’den Tiki Taka ve Ötesine. - “Liverpool FC: 10 Maçta Efsanenin Anatomisi. - “Kirli Yüzlü Melekler: Arjantin Futbol Tarihi.” Üç kitap da, Kadir Has Üniversitesi ve İthaki yayınları işbirliği ile yayınlandı.

Ertuğrul Özkök Ertuğrul Özkök

Bir lisenin hatıraları arasından çıkanlar

DÜN Erzincan’daki lisenin kapısından girerken tam bir “deja vu” yaşadım... Sanki bu okula daha önce defalarca gelmiş gibiydim. Doğaldı da... Yirmi beş yıllık birlikte çalışma süremiz boyunca Aydın Doğan’dan bu liseyi o kadar çok dinlemiştim ki... O dönemde Kelkit’te lise olmadığından öğrenim için abisiyle birlikte Erzincan Lisesi’nde okumuş. Dün Aydın Doğan Vakfı’nca Erzincan Lisesi’nde yaptırılan konferans salonu ve öğrenci merkezinin açılış törenine katıldım. Okulun bir de tarih müzesi var. Bu müzeyi gezerken Aydın Bey’in lise eğitimi sırasında siciline yazılanları ilk defa açıkladılar. Hep kendi sicilimi merak etmişimdir... Mesela MİT’te hakkımda tutulan dosyada neler vardır? Okulda sicilime neler işlenmiştir? İlk defa bir lise öğrencisi sicil dosyası görüyordum. Eminim siz de ilgiyle okuyacaksınız. İTİRAZ KÜLTÜRÜ: ÖĞRETMENİN GAREZİNE UĞRADIM İTİRAZ EDİYORUM SİCİL dosyasından çıkan en ilginç belge bir itiraz dilekçesi ve rapor sonucu. Aydın Doğan ve arkadaşı Avni Aksu ile birlikte 16 Kasım 1956 günü Fransızca imtihanı sonuçlarına itiraz etmişler. İki Fransızca ve bir İngilizce öğretmeninden oluşan heyet itiraz dilekçesini inceleyip şu kararı vermiş: “Yukarda adları geçen öğrencilere imtihanda her iki sınıftan da sorular sorulmuştur. Sorulan soruları yeter derecede cevaplandıramamışlardır. Not hiçbir teesir altında kalınmadan adilane verilmiştir.” VELİ SAYFASINDA KİMLERİN İSMİ VAR AYDIN Doğan’ın Erzincan Lisesi’nde dün açıklanan dosyasında velisi olarak iki kişinin ismi var. Biri babası İrfani Doğan. Öteki ise İsmail Ayman. Trabzon’da bir otelin sahibi. LİSEDE BOYU KİLOSU NEYMİŞ ÖĞRENCİ kayıt dosyasına yapılan tıbbı muayenesinden bazı bilgiler de konmuş. O dönemde Aydın Doğan’ın boyu 1.74’müş. Ağırlığı 67 kilo. Göğüs çevresi ise 73.82 cm. Hükümet tabibi Dr. Necmettin Coşar şu raporu yazmış: “İrfani Doğan oğlu Aydın Doğan’ın yapılan muayenesinde: Bulaşıcı ve sair hastalıktan salim olduğunu bildirir rapordur.” / 28.8.1950 HAYLAZLIK: İLKOKULDA HAL VE GİDİŞ PEKİYİ DOSYADAN, Kelkit Cumhuriyet İlkokulu’ndan aldığı diploma da çıktı. 1949-50’de ilkokulu, “iyi” derece ile bitirmiş. Matematik: Orta. Türkçe: Pekiyi. Aile bilgisi “pekiyi”... En ilginci ise hal ve gidiş notunun “pekiyi” olması... Demek ki haylazlık Erzincan Lisesi’nde başlamış. OKULA GELMEYEN ÇOCUKLAR BÜTÜN ŞEHİRE DUYURULUYOR AYDIN Doğan Vakfı’nın yaptırdığı salonun üst katında, Erzincan Lisesi’nin bir radyo yayın odası var. Oda 1960’lı yıllardaki gibi kalmış. Kendimi bir Woody Allen filminde gibi hissettim. Eski yayın araçları, taş plaklar... Eskiden bu odadan okul radyosu bütün şehre yayın yaparmış. Bu arada okulu eken çocuklar da radyodan ilan edilirmiş. Aydın Doğan’ın adının hiç anons edilip edilmediğini öğrenemedim. Erzincan Lisesi radyosunda öğrenci olarak şarkı söyleyen Adnan Karakelle o günleri anlatıyor. HAYRAN OLDUM: MUCİT ÇOCUKLARIN ELEKTRİKLİ ARABASI AYDIN Doğan Vakfı’nın yaptırdığı bölümlerin açılışı için çocuklar bir de kendi çaplarında teknolojik buluşlar fuarı hazırlamışlar. Buradaki buluşları daha sonra anlatacağım. Bugün için sadece güneş enerjisi ile çalışan arabayı anlatacağım. Tasarımının tamamını çocuklar yapmış. Aracın sürücü kısmının üstüne konan güneş enerjisi panelleri ile çalışıyor. Araca binip kısa bir tur attım.

Ertuğrul Özkök Ertuğrul Özkök

Suudi kardeşim gün gelecek Atatürk’e de döneceksin

SUUDİ Arabistan Veliaht Prensi Muhammed bin Selman ılımlı İslam’a döneceğini açıkladı ya... Baktım bütün dünya, herkes şaşırmış... * Ben şaşırmadım... - Çünkü aklın yolunun er veya geç bu olacağına kendim kadar emindim. * - Çünkü, İslam’ın böyle bir uygulamasının, insan denilen varlığa uygun olmadığını çok iyi biliyordum. * - Çünkü İslam dünyasını bu bataklıktan çıkaracak bir medeniyet yolu varsa eğer... Bunun Atatürk’ün bundan 90 yıl önce çizdiği yol olduğunu çok iyi biliyordum. * - Çünkü biliyordum, emindim ki... Her makul Müslüman’ın gönlünde Atatürk’ün bir izi vardır... * - Biliyordum, emindim ki... Yirminci yüzyılda yaşamış her Müslüman’ın aklında, onun çizdiği yola bir hayranlık vardır... * İşte işaretleri gelmeye başladı... Arap dünyasının gerçek baharı, bir gün Atatürk’ün bütün Müslüman dünyasına gösterdiği yol aydınlandığında anlaşılacaktır... ELBETTE DAHA GÜZEL GÜNLER GELECEK VE BİZ DE GÖRECEĞİZ GEÇENLERDE bir restoranda cezaevinden çıkan Kadri Gürsel’e rastladım... Bir yıla yakın içeride kaldığı halde, ne yüzünde, ne sözünde öyle kinin davasını sürdürecek bir insan hali vardı. Belli ki haksız yere yatmak bile onda bir kin ve öfke birikimi yaratmamış... Ayrıca karamsar değil, iyimser çıkmış... Dünkü Sözcü gazetesinde Özlem Gürses’e verdiği mülakatta şöyle diyor: “İyi günler gelecek ve biz de göreceğiz...” Aynı fikirdeyim... Aynı iyimserliği paylaşıyorum. BU KARAR ENİS’İ DEĞİL TÜRKİYE’Yİ KURTARDI ENİS Berberoğlu hakkındaki gerekçeli kararı okuduğum gün şunu yazmıştım: - Cumhurbaşkanı ve AKP yöneticileri bu “gerekçeyi” dikkatle okumalı. Çünkü onlar haklı olarak “parti kapatmayı” zorlaştırmışlardı. Ama bu “gerekçe” gösterdi ki aslında seçilmiş siyasetçiyi yok etmeyi kolaylaştırmışlar. * - Dışişleri ve Adalet Bakanlığı bu “gerekçeyi” çok iyi okumalıdırlar. Başından beri onlar neyi savundular: “O TIR’larda Bayırbucak Türkmenlerine giden insani yardım vardı.” Berberoğlu “gerekçesi” ise devletin tezini resmen yalanlıyor. İleride Türkiye’nin başına çok büyük dertler açacak kadar bilinçsizce yazılmış. * - Hukuk fakülteleri bu gerekçeyi “case study” yani vaka incelemesi derslerine eklemeli. Çünkü “Davanın sonunda verilen kararı açıklayan hukuki bir gerekçe” ile “Hukuksuz bir karara yazılan bahane” arasındaki farkı bundan güzel anlatacak bir örnek az bulunur. * - Tarihçiler ve siyaset bilimcileri bu gerekçeyi iyice okuyup arşivlerine almalıdırlar. Çünkü ileride bu dönemin adalet anlayışını anlatacak en güzel belgelerden biri bu olacaktır. * Üst mahkeme Allah’tan ki bu kararı bozdu. Emin olun bu bozma kararı Enis’ten çok Türkiye’yi ve bugünün yöneticilerini kurtardı. İyi de Enis Berberoğlu niye hâlâ içeride... Bu gerekçe ortadan kalktığına, bu karar da ortadan kalktığına göre... Niye... AH YENİ ORTA YAŞ, SENİ BANA YÂR EDERLER Mİ KENDİMİ o şarkıdaki gibi hissediyorum. Hani şu “Seni bana yâr ederler mi” diyen şarkıdaki gibi... * Geçen pazartesi gününden beri Yeşilçam filmlerinin sevdiği zengin kızına ulaşamayan yakışıklı Anadolu garibanı gibiyim. Geçen yaz, Osman Hoca’yla “yeni orta yaş grubunun mutlu iki üyesi” olarak kameralara poz verdiğimiz o mutlu günü hatırlıyorum... * Bize üç ay mutluluğu bile fazla gördüler. Hürriyet Okur Temsilcisi Faruk Bildirici yememiş içmemiş.... Araştırmış... Meğer Dünya Sağlık Örgütü’nün öyle bir yeni yaş skalası yokmuş... İyi mi... * Yani kem gözlerin gözü aydın... Bir gecede yine o eski mütekait yaşımıza döndük... * Türkiye böyle bir ülkedir işte... Yalan haber, dolan haber... İftira, hakaret... Umurunda değildir... Komşuda bir mutluluk ışığı mı var... Anında gagalarız... AHMET HAKAN BARİ SEN SEVİNME - YANİ bu yeni orta yaş coşkusu söndü ya... Bakıyorum bütün komşular mutlu... Elli yaşına gelen, yarım asırlık çınar Ahmet Hakan sen bari sevinme buna... Bir gecede sen de “genç” grubundan “eski orta yaş” sınıfına terfi ettin... HOCAM SEN KENARA ÇEKİL - OSMAN Hocam sen kenara çekil... Sen efendi adamsın... Ben Kahramanlar delikanlısı olarak bu işe el attım... Bir hafta içinde “yeni orta yaş” sınıfını yine bu ülkenin gündemine sokmazsam ne olayım. BİR KEBAPÇININ MODERN REKLAMCILIK VİZYONU PAZAR günü, İstanbul’da Hürriyet içinde dağıtılan Kaşıbeyaz broşürünü çok sevdim. - Bir kere estetik olarak iyi hazırlanmış. - Fiyatlar konusunda çok basitçe okunabilen bilgiler verilmiş. - Ürün fotoğrafları çok iyi seçilmiş. Tebrikler. Bu arada Sinpaş, DKY, Lokum Evler, Kiler, Bellona insert’lerinin de hepsini teker teker okudum. Ev ve mobilya almayacak olsam bile dikkatimi çekti.   SON 24 SAATTE YAŞANANLAR

Ertuğrul Özkök Ertuğrul Özkök

Kızım senin içinde bir domates güzeli mi var

BU kızcağızı hatırladınız değil mi... İlk yandaşlık kariyerini, referandum sırasında “Canımıza yetti bu parlamenter sistem” sözüyle yapmıştı... * O hızla dedelerinin Meclis-i Mebusan’ı kapatması gibi o da kafasından Büyük Millet Meclisi’ni kapatırken... Bir de başını kapatmıştı... * O günden sonra kendisinden epeydir söz edilmiyordu... Müjde... Yine çıktı ortaya... * Şimdi de dedesigillerin sarayında düzenlenen bir bienal sergisinde bir tabloya taktı. Tweet atmış, diyor ki: “Son Halife Abdülmecid’in evinde Koç tarafından açılan sergi durdurulmalı! Kuzguncuk’ta bulunan sergide sanat adı altında ‘rezalet’!!!”  * Allah’tan pek ciddiye alan yok. Topu topu 4 serseri onun lafına bakıp sergiye saldırmış... * Dün baktım herkes kıza cahil muamelesi yapıyor... Diyorlar ki: “Aha be cahil kız senin deden Abdülmecid ressamdı ve çıplak kadın tablosu yapardı...” Abdülmecid’in meşhur tablosunu da internete koymuşlar, dün Posta da manşet yapmış. Üzgünüm ama eleştiriler haksız... Asrın Osmanlı torunumuzun attığı tweet’te eleştirdiği esere baktınız mı? Heykelin adı şu: “Hırkanın altındaki adam”. * Yani hanımefendinin ahlaksızlık dediği şey, çıplak kadın değil, çıplak erkek... Yani tepkisi biraz Ayşen Gruda’nın filmlerinde canlandırdığı o hafif erkek fobisi olan karakter gibi bakıyor sanki... * Yani itirazını karıştırmayın... Meselesi dedesinin de çırılçıplak çizdiği kadınlarla bir meselesi yok. Erkeğin çıplaklığına itiraz ediyor. * Eh şimdi Sezar’ın hakkını Sezar’a verip söyleyin bakalım... Dedesi hiç çırılçıplak erkek tablosu çizdi mi... PEMBE KIZ ELBİSESİ GİYEN BU HARİKA ÇOCUĞU NE KADAR TANIYORSUNUZ PAZAR günü Mesut Özil’in, Everton karşısındaki harika oyununu yine hayranlıkla seyrettim. Kim bilir kaç asist ve bir gol... Her yıl biraz daha büyüyor bu çocuk... Yeni saç tarzı çok iyi olmuş. Almanca yazılıp sadece İngilizceye çevrilen harika bir kitabı var. “Gunning For Greatness...” - Çocukluğunda hiç cep harçlığı almamış. * - Abisi sabahları gazete dağıtarak para kazanıyormuş. Kendine ait bazı mahallelerin dağıtımını ona vermiş. Günde 5 Euro kazanıyormuş. * - Küçüklüğünde hep komşuların verdiği elbiseleri giymiş. “Pembe kolsuz kız kazaklı fotoğraflarım var” diyor. Komşuları ne verirse onu giyiyormuş. - En sevdiği yemek curry salçalı tostmuş. * - İlk büyük kontratı ayda 35 bin Euro maaş. Eğer bir sezonda 30 maçtan fazla oynarsa bu maaş 60 bin Euro’ya çıkacakmış. Bunun üzerine, attığı her gol için 5 bin Euro. Eğer takım Avrupa liginde oynarsa 100 bin Euro da bonus. Böylece en iyi senaryoda yılda 1.53 milyon Euro kazanacakmış. OYUNCULAR BOTOKS YAPTIRMAMALI MI TUBA Ünsal Posta gazetesine verdiği ilanda “oyuncuların botoks yaptırmasının yanlış” olduğunu söylüyor. Çünkü bir oyuncunun yüzüyle oynadığını söylüyor. Nicole Kidman’ın son halini gördükten sonra ben de bu görüşe katılıyorum. Özellikle başarısız “botoks” uygulamaları kadınların çoğuna yüzde donmuş bir hayret ifadesi veriyor. Ve bu ifade bazen bende sanki samimiyetsiz bir hayret gibi görünüyor. GİYİNİK SEVİŞME YANDAŞI HOCAMIZA FİLM TAVSİYESİ BİR de o hocamız var... Hani “Sevişirken soyunmayın” diyen rektör hocamız... Ona da haksızlık etmeyin. Bugün iyiliğim üstümde onun hakkını da ben koruyacağım. “Sevişirken soyunmayın” diyor ya... Öyle işkembeden atmıyor. Tam ona uygun bir film buldum. BluTV’de harika bir dizi var. “Handmaid’s Tale...” “Damızlık Kızın Öyküsü...” İşte o dizide kadınlarla erkekler hiç soyunmadan sevişiyorlar... Pardon sevişmiyorlar... Çiftleşiyorlar... Çünkü film, dini bir diktatörlükte geçiyor ve kadınlar bu despot rejimin üst düzey elemanları için damızlık olarak kullanılıyor. Bu filmi hocama şiddetle tavsiye ederim. Çiftleşme sahneleri tam ona göre... Hem kadınlar, hem ortam, hem de siyasi rejim tam ona göre... Hocam bu kıyağımı da unutmayın... Görüyorsunuz, ne varsa yine laiklerden var bu ülkede... DİKTATÖR NE DİYOR - “Handmaid’s Tale” dizisinin bir yerinde, birisi diktatöre “Ama bu yaptığınız adil bir davranış değil” deme cüretini gösteriyor. Diktatörün cevabı şöyle: “Biz herkesin iyiliğine olanı yapıyoruz, adil olanı değil...” Tabii “herkesin iyiliğine olan şeyin” ne olduğunu da sadece diktatör biliyor. O ne derse o... YAYINEVLERİNİN BU VİZYONUNU KUTLUYORUM PAZAR günü Hürriyet Kelebek’te çok sayıda kitap ilanı vardı. Hiç abartmadan söyleyeceğim. Bugüne kadar kitap ekleri ve sayfaları dahil, beni bu kadar etkileyen kitap ilanları görmedim. Şunu fark ettim. Kelebek çok iyi bir ilan mecrası... Magazin artık herkesin dikkatini çekiyor. Uzun yıllar kendini üst olarak konumlandıran ürün ve markalar magazin eklerinden kaçındı. Ama lütfen Pazar Kelebek’e bakın... Kitap ilanları o kadar cazip ve iyi görünüyordu ki... Kelebek siyasetten kaçan insan için çok iyi bir ortam.Kitapla orada buluşmak bana çok iyi geldi. Bu vizyona sahip yayınevlerini buradan kutluyorum...   SON 24 SAATTE YAŞANANLAR  

Ertuğrul Özkök Ertuğrul Özkök

Beylerbeyi’ndeki yalıdan gay Mata Hari’ye mektup

BEYLERBEYİ iskelesinin hemen yanı başındaki kırmızı boyalı yalı... Benim doğuşumdan 2 ay önce, Şubat 1947’de bu yalının sahibi Münevver Ayaşlı’yı hayretler içinde bırakan bir teklif geldi. Bir İngiliz, yalısını kiralamak istiyordu ve kendisine ayda 700 lira kira ödemeyi teklif etmişti... O gün için en zengin insanı bile hayretler içinde bırakacak bir teklifti... * Münevver Ayaşlı, teklifi hemen kabul etti ve kendisi, biraz ilerideki bir başka yalıyı ayda 60 liraya kiralayarak oraya yerleşti. Ancak yalısını kime kiraya verdiğini aklından bile geçirmemişti... * Kiralayan kişinin adı Harold Adrian Russell Philby’ydi... Ama yıllar sonra dünya onu Kim Philby adıyla tanıyacaktı. Yani dünyanın tanıdığı en önemli çift taraflı casus... * O yalıya çok özel bir misyonla gelmişti... Türkiye’deki göçmen gruplar içinde çalışacak, onlar içinden ajan devşirecek ve Gürcistan, Ermenistan, Azerbaycan ve Ukrayna’ya gönderip Sovyetler Birliği aleyhinde kullanacaktı. * İlk iş iki Ermeni ajanı devşirip yetiştirmek oldu. İki ajan, Ardahan civarında sınırı geçip göreve başlayacaktı. O gün geldi... Ancak hiç beklenilmeyen bir olay oldu. Ajanlardan biri daha sınırı geçer geçmez öldürüldü... Diğeri ise yakalandı... * İkinci ajan yakalanırken, sınırın öteki tarafında bir insan, elinde dürbünle bu anı izliyordu... O kişi Kim Philby’ydi... * Londra’da M 16 istihbarat biriminde herkes şaşkınlık içindeydi... KGB bu harekatı nasıl öğrenmiş ve anında iki ajanı ele geçirmişti? Şaşırmayan üç kişi vardı ve bunlardan biri de Beylerbeyi’ndeki yalıyı kiralayan Kim Philby’di... * Hiç şaşırmamıştı, çünkü KGB’ye bilgiyi veren kişi oydu. Londra’daki öteki iki arkadaşı ise yine MI6’da çalışan Guy Burgess ile Anthony Blunt’tı... Her üçü de M16’nın Cambridge Beşlisi denilen grubunun parlak isimleriydi. Çift taraflı ajanlardı ve KGB için de çalışıyorlardı. Hepsi de o yıllarda komünizmin ideallerine inanmış insanlardı. * Guy Burgess eşcinseldi ve Anthony Blunt da ona âşıktı. İlişkileri sayesinde istihbarat dünyasında bir gay Mata Hari haline gelmişlerdi. Beylerbeyi’ndeki Kim Philby M16’ya bilgileri gay arkadaşı Burgess’e yazdığı, sıradan gibi görünen mektuplar sayesinde iletiyordu. * Bu beşli çete casusluk dünyasının en ilgi çekici dönemini yarattı. Sonlarını getiren ise Burgess’in içkili bir anında yaptığı affedilmez hata oldu. HER GÜN GEZDİĞİMİZ YERLER MEĞER BU olayı Murat Yetkin’in Doğan Kitap’tan yeni çıkan kitabı “Meraklısı İçin Entrikalar Kitabı”ndan aktardım. Polisiye gibi okuyorum. Mükemmel bir dil ve anlatımla yazılmış. Türkiye’de geçen olayları anlattığı bölümler beni hayretler içinde bıraktı. Her gün gezdiğimiz, dolaştığımız mekânlarda geçen bu entrikalar inanılmaz. Tebrikler Murat... Olağanüstü bir “Thriller”... Aynı zamanda olağanüstü bir “yakın tarih” kitabı. Bir çırpıda okunacak gerçek bir best seller adayı. İNGİLİZ İSTİHBARATININ GAY AJANLARI VE PETER O’TOOLE DÜNYANIN en ünlü çift taraflı gay ajanı Guy Burgess Türkiye’de “İngiliz casusu Lawrence” diye tanınan T.E. Lawrence’a çok benzeyen bir karakter ve tip. David Lean’ın “Lawrence of Arabia” filminde onu canlandıran Peter o’Toole’u seçiminin ne kadar yerinde olduğu anlaşılıyor. Sanki her ikisinin ortak profilini çizmiş gibi. FOTOĞRAF ÇEKİLİRKEN TANSU’YA NE DEMİŞİM TANSU’yla farkında olmadan 47 yıl sonra aynı pozu vermişiz. Birinci fotoğrafı 1970 yılında Paris’te Saint-Michel köprüsünün üzerinde arkadaşımız Ahmet Tangün çekti. İkincisini ise geçen hafta İtalya’nın Positano kasabasının girişinde, bizi oraya götüren şoförümüz... İkisi arasında 47 yıl var... Tabii epey değişmişiz... Bir de şu fark var... Ben farkında değilim, Tansu’nun dediğine göre bu pozu verirken “Ben arkaya geçeyim, göbeğim belli olmasın” demişim... Tansu şimdi bunu her yerde anlatıyor ve işte o yüzden bir haftadan beri rejimdeyim. 47 YIL SIRRI BİRBİRİNİZİN CEP TELEFONUNA ASLA BAKMAYACAKSINIZ TANIŞMAMIZIN 50’nci, evliliğimizin 47’nci yılı... Birçok insan soruyor. Nasıl olur bu... Anlatayım... Bazı kanunları var. * * MAHREMİYET KANUNU: Aile içinde de mahremiyet vardır diye düşünecek ve buna saygı göstereceksiniz. * - CEP TELEFONU KANUNU: Birbirinizin cep telefonuna asla bakmayacaksınız. Hele hele akıllı telefonsa hiç bakmayacaksınız. * - 1. INSTAGRAM KANUNU: Birbirinizin Instagram hesabını izlediğini göstermek için koyduğu fotoğrafları mutlaka like’lıyacak, zaman zaman yorum yazacaksınız. * - 2. INSTAGRAM KANUNU: Instagram’da like’ladığınız öteki insanları dikkatli seçeceksiniz. Şüphe uyandırıcı like’lar mı? Asla... * - KENDİNE BAKMA KANUNU: Bedenine iyi bakacaksın, spor yapacaksın, kendini koruyacaksın. * - YATAK KANUNU: Evliliğin belli bir yılında yatakları mutlaka ayıracaksın. * - 1. TUBA ÜNSAL KANUNU: Dünkü Posta’ya verdiği mülakatta “Her konuda her zaman Mirgün’ün dediği olur” dedi. Uzun birliktelikte, bir taraf mutlaka alttan almayı öğrenmeli. * - 2. TUBA ÜNSAL KANUNU: En büyük kavgalarda bile birbirinize söyleyeceğiniz en ağır söz “Eşek” olmalı. * - ŞİDDET KONTENJANI KANUNU: Uzun beraberlikte aile içi şiddet asla olmamalı. Yapacağınız en ağır hareket Tansu’nun yaptığı gibi ütü fırlatmak ama ıskalamak olmalı. Onun da tek kontenjanı olmalı. Iskalamazsa evlilik zaten biter. Iskalarsa bizim gibi 47’nci yıla gelirsiniz. GÜNÜN EKONOMİ YORUMU PEYGAMBER TERLİĞİ İLE HALKA AÇILMAK Jetski’ci Cübbeli Ahmet’in ticari dehası sınır tanımıyor. Şimdi de videoyla, “Peygamber terliği” pazarlaması yapıyor. 130 liraya satılan bu terlikleri giyenlerin evinin bereketli olacağını, evlerinin yanmayacağını, evin içerisindeki eşyaların çalınmayacağını, rüyalarında da Hz. Muhammed’i göreceklerini söylüyor. Onda bu deha, karşısındakilerde de bu kafa oldukça, Allah’ın “Yürü ya kulum” demesi bile gerekmeyecek... Bu Cübbeli AŞ büyük arkadaş... Büyür ve bu peygamber terliği ile halka bile açılır... Zaten halkın kolları ona açık, o da şirketi onlara açar... Cennetteki mekânını beklerken, borsadaki mekânı ferah mı ferah olur. EN MERAK ETTİĞİM KONU MÜFTÜ nikâhı kararından sonra en merak ettiğim soru: - Bundan böyle büyük otellerde yapılacak işadamı çocuğu düğünlerinde en çok belediye yetkilisi mi yoksa müftü mü göreceğiz? * - Müftüler nikâh kılmak için otellere gelecek mi? * - Müftüler gelirse davetli kadınlar nasıl giyinecek, içki servisi yapılacak mı? DÜNYADA KEDİCİLER Mİ KÖPEKÇİLER Mİ KALABALIK FRANSIZ Philosophie Magazine dergisinin son sayısından bazı bilgiler. - EN HAYVANSEVER ÜLKE: Arjantinliler. Her 100 Arjantinlinin 82’si evinde bir hayvan besliyor. - İKİNCİ SIRADAKİLER: Yüzde 70 ile Meksika, Brezilya, Rusya ve ABD. - EN ÇOK PARA HARCAYAN: Dünyada ev hayvanları için yılda harcanan para 100 milyar Euro. Bunun 41 milyarı ABD, 25 milyarı Avrupa’da harcanıyor. - EN ÇOK ODASINA ALAN: Fransızların yüzde 36.7’si besledikleri hayvanları odalarına aldığını söylüyor. - YAŞ GÜNÜ HEDİYESİ ALAN: ABD’deki 70 milyon köpek sahibinin yüzde 36’sı, yaş günlerinde köpeklerine hediye alıyor. - KEDİCİLER Mİ, KÖPEKÇİLER Mİ: Fransa’da her 2 evden birinde hayvan besleniyor. Bunların yüzde 30’u kedi, yüzde 20’si köpek, yüzde 10’u balık. Beslenen köpek sayısı 7.3 milyonda sabitlenmişken kedi sayısı 13.7 milyona çıktı. İSLAMCI GAZETE, EV HAYVANI İSTATİSTİĞİNİ NASIL VERİR - AKİT gazetesi 2016 yılında Türkiye’de yapılan bir ev hayvanı araştırmasının sonucunu şöyle verdi: “Araştırmalara katılanların en çok tercih ettiği ev hayvanı, yüzde 33 ile kuş oldu. Kedi yüzde 32’lik oran ile 2’nci sırada yer alırken, 3’üncü sırayı evde beslenmesi caiz olmayan köpek aldı.” “Caiz olmayan” ifadesi siyah harflerle dizilmişti. NİLGÜN... KADIN BELDEN AŞAĞI ESPRİ YAPAMAZ MI DİYORSUN NİLGÜN Belgün’ün cuma günü Kelebek’teki mülakatında birkaç cümlesine takıldım. Diyor ki: “Burası bir erkek dünyası. Cem Yılmaz, Yılmaz Erdoğan, Ata Demirer var. Onların arasında bir kadının durması zor. Çünkü ben kadın olduğum için belden aşağı espri yapamam...” Niye yapamayasın Nilgün... Yani “belden aşağı” deyince ille de aklımıza bir genital organ gelmiyor ki... Güzel güzel sevişmekler de var... Aldatmaklar, aldatılmaklar da var. Sen de oyunlarında bunları bol bol anlatıyorsun... Çok da güzel anlatıyorsun ve biz de bol bol gülüyoruz. Deme böyle şeyler.... ‘Hadi gidelim buralardan’ diyen harika bir şarkı İKİ haftadır Kygo ve Sasha Sloan’ın yeni şarkısı “This Town”a takıldım. Her şeyin kötü olduğu şu günlerde “Hadi gidelim buralardan” diyen harika bir şarkı. Son haftalarda yavaş şarkılar yükseliyor. Selena Gomez’in “Inspired”ını ve Erica Spring’in “Colors”ını hepinize tavsiye ederim.  

Ertuğrul Özkök Ertuğrul Özkök

Bir gün gelecek bu manşetler hepinizin ayağına takılacak

SANKİ bir yerden emir gelmiş gibi... Osman Kavala hepsinin manşetinde... *** Sanki uzun süredir biriktirdikleri bir kinin davasını sürdürüyorlar. O hınçla... “Kızıl Soros” demişler... “Terörün finansörü” demişler... *** Daha savcı ilk sorusunu bile sormadan, onlar iddianameyi yazmışlar... Karara hükmetmişler... Ve manşetten infaz etmişler... *** Arkadaş, nerede ne zaman biriktirdin bunca öfke ve kini... Siz Balyoz davalarında FETÖ’nün o kumpas dalaverelerini manşetlerinize taşıdığınız günlerde, o, Dani Rodrik’le birlikte nasırınıza bastığı günlerde mi... *** Bakın burada böyle şeylerden canı ve vicdanı çok yanmış bir büyüğünüz olarak söylüyorum... Gün gelecek bu manşetler hepinizin ayağına takılacak... *** Gün gelecek, devran dönecek... Böyle vicdansız manşetlerde, kendi suretinizi göreceksiniz...   GENELKURMAY AÇIKLAYINCA İŞİN DOĞRUSUNU ÖĞRENDİK GENELKURMAY dünkü yazımdan sonra bir açıklama yaptı. İdlib’de bir gözlem merkezi kurulmuş. İyi de oldu açıklandı. Çünkü onlar susunca yandaş medya açmıştı ağzını. Neler okuduk neler... Türk Silahlı Kuvvetleri oradaki üsleri işgal ediyordu... Havaalanlarını ele geçiriyordu... Şu kadar asker, şu kadar tank içerideydi... Şimdi işin doğrusun öğrendik. Türk Silahlı Kuvvetleri orada gözlemci sıfatıyla bulunuyor ve bir gözlem merkezi oluşturmuş.   NAGEHAN ALÇI BUGÜN DE AYNI ŞEYİ DÜŞÜNÜYOR MU NAGEHAN Alçı’nın geçenlerde çıkan “Darbenin Ayak Sesleri” adlı kitabında çok ilginç bir bölüm var. Laik kesimdeki Tayyip Erdoğan karşıtlığını anlatırken şöyle bir tespit yapıyor: “Tabii böyle olmasında Başbakan’ın tavırlarının da önemli payı var. Tayyip Erdoğan şayet laik kesime bu kadar sert ve uzak bir dil kullanmasa, onları düşmanlaştırmasa...” “Her şey farklı olabilirdi...” Kitabına aldığı bu yazıyı yazdığı sıralarda Erdoğan henüz başbakandı... Kitabın adı “Darbenin Ayak Sesleri”... Acaba Erdoğan o günlerde FETÖ ile bu kadar içlidışlı olmasa, ona “ne istediyse vermemiş” olsaydı, bu ülkenin laik insanlarını bu kadar ötekileştirmese, dışlamasaydı... Acaba kitabın adındaki o darbeye giden adımlar da hiç atılmamış olmaz mıydı... Kitapta, “zamanın ruhunun” ne kadar kısa sürede başka bir zamanın ruhu haline dönüştüğünü hayretle okuyorsunuz.   BİZİM TERÖR ÖRGÜTÜ DİYE GÖRDÜĞÜMÜZ FOTOĞRAFTA BAŞKASI AYNI ŞEYİ Mİ GÖRÜR BEŞ sıra eli silahlı kadın... Arkalarında dev bir Öcalan panosu... Dün Hürriyet de dahil gazetelerde gördüğümüz fotoğrafta herhalde siz de benim gördüğümü görüyorsunuz. ABD’nin yardım ettiği eli silahlı YPG’liler aslında kanlı PKK terör örgütünden başka bir şey değil... Siz de benim gördüğümü görüyor ve saydırıyorsunuz, hem PKK’ya hem de onu kullanan ABD’ye... Ama bir de şunu düşünün... Dünyanın başka bir yerindeki bir insan o fotoğrafta ne görüyordur... Mesela şöyle bir şey olabilir mi? “Kafa kesen, acımasız, cani IŞİD örgütüne karşı savaşan ve onu yenen, başı açık, modern, laik Kürt kadınları...” Bakın bir iletişimci olarak söylüyorum... Uluslararası planda bu propagandayı yenmek kolay değil... Bilelim ki bu propagandayı geçersiz kılmak için başka bir üslup, başka bir mücadele biçimi, başka bir anlayış, başka bir zekâ gerekiyor...   CHP AVRUPA’NIN EN BÜYÜKLERİNDEN BİRİ - Geçen hafta yapılan seçimlerde Avusturya Sosyal Demokrat Partisi oyların yüzde 26’sını aldı. - İspanya İşçi Partisi’nin son seçimdeki oyları yüzde 22. - Portekiz Sosyalist Partisi’nin oyları yüzde 32. - Alman Sosyal Demokrat Partisi’nin son seçimdeki oyu yüzde 20. - Fransa’da Sosyalist Parti’nin başkanlık seçimindeki oyları yüzde 17’lere indi. Yani CHP bugün hem Avrupa’nın, hem Sosyalist Enternasyonal’in en yüksek oy almış sosyal demokrat partilerinden biri. Üstelik son zamanlardaki anketler şunu gösteriyor. Sadakati yüksek bir oy potansiyeline sahip. Türkiye genelinde ‘Adalet Yürüyüşü’ne destek yüzde 50’lerin üzerinde. AKP içinde bile yüzde 40’lar civarında. Yani CHP’lilerin “O gitsin, şu gelsin” gibi kısır bir eleştiri anlayışından çıkıp Kılıçdaroğlu’nun partiyi daha geniş bir merkez eksenine oturtma çabasına destek vermesi çok daha olumlu bir yaklaşım olacak.   İNSAN 14 YAŞINDA CEMAL SÜREYA KADAR YAŞAR MI YAZARI hakkında kitabın ne kapağında ne içinde hiçbir bilgi yok. Fotoğrafı da yok... Sanki kim olduğunu, kimin nesi olduğunu saklamak istiyor gibi bir hali var. Fotoğrafını ben yan tarafa koyuyorum. Annesinin, babasının adını yazmıyorum, çünkü onların şöhreti, onu gölgelesin istemiyorum. Adı Kaan Sabancı... 2003 doğumlu... Yani 14 yaşında... Bu hafta, “Alegorik Şiirler” adlı kitabı çıktı. Şiirlerine bakıyorum, Cemal Süreya’nın 30 yaşında yazdığı şiirlerin tadı var... Daha o yaşta, “Ölmüştün gelme...” dizesini yazacak kadar büyümüş. “Nasıl unuturum seni, gülüşün aynama yapışmışken” dizesini yazacak kadar yaşamış... “Mevsimlerimin hepsi sonbahardı, gidiş sevdası yüzünden” diyecek kadar çok gitmiş, çok da gelmiş... Okudukça şunu düşünüyorum. Bir çocuk benim 70 yılda biriktirdiğim duyguyu, tutkuyu, tecrübeyi nasıl olur da 14 yılda biriktirebilir... Onlar mı çok erken büyüyor, biz mi çok geç kaldık her şeye... Şiir seviyorsanız kitabı okuyun... Siz de soracaksınız aynı soruyu...   13 YAŞINDA KUARTET KURUP CAZ FESTİVALİNDE ÇALMAK BİR çocuk daha... Akbank Caz Festivali kataloğunda gördüm. Hakan Başar... 9 Kasım’da Saint Benoit Lisesi’nde konseri var... Hem de kendi adını taşıyan Hakan Başar Quartet’le... 2004 doğumlu... Yani 13 yaşında... Ron Carter, Chick Corea, Eddie Gomez gibi devlerle ders yapmış. 13 yaşında kendi adını taşıyan bir kuarteti var. Garanti Caz Festivali gibi dünyanın en prestijli festivallerinden birinde çalacak.

Ertuğrul Özkök Ertuğrul Özkök

Kabataş yalanına ne ceza vermiştin ey RTÜK

SAVCININ dosyayı görüp programı sunan İsmail Küçükkaya’nın ifadesini almasını bile beklemediler. Yıldırım hızıyla toplandılar ve FOX TV hakkında rekor ceza kararı aldılar Neymiş, bir bakanın eşinde ByLock çıktı diye yalan haber yapmışlar... Gerekçesi de şu: “Haberler soruşturulmaksızın veya doğruluğundan emin olunmaksızın yayınlanamaz...” Şimdi benim de vatandaş olarak şunu sorma hakkım yok mu... O büyük ve tarihi Kabataş yalanının ve iftirasının üzerinden tam 4 yıl geçti... O yalanı söyleyen, o yalanı günlerce ekranlarından yayan... Toplumun bireyleri arasına kin ve nefret duygusunu eken... O televizyonlara bugüne kadar ne ceza verdiniz? Ali Yarbayımızın ailesi hakkındaki o yalanları durmadan ekranlarına taşıyan, tartışa tartıya kaşıyan televizyonlara bu kadar büyük telaşla ne cezası verdiniz de biz duymadık... Yani bilin ki bu telaş gözümüze fena halde battı ve ister istemez soruyoruz. Kararı siz mi aldınız... Yoksa emir yüksek yerden mi geldi... BELEDİYE BAŞKANI ERDOĞAN BAKAN SOYLU'YU İŞİTSEYDİ İÇİŞLERİ Bakanı Süleyman Soylu “Yolsuzluğa karışan muhalefet partisi başkanını da görevden alırız” demiş... Bu laf beni çok ürküttü. Mesela şunu düşündüm. Belediye başkanlığı sırasında görevden alınan Cumhurbaşkanı Erdoğan, o görevdeyken böyle bir laf duysaydı ne hissederdi. Mesela İzmir’de bir FETÖ kumpası ile yardımcıları içeri alınan, kendisi de yargılanan Aziz Kocaoğlu bu lafı işitince ne hissetmiştir? İzmir’de yüzde 30 oy alan AKP’nin bakanı, yüzde 50 oyla seçilen başkanın başına bir yolsuzluk iddiası koyup görevden mi alacak? Eee hani yanlışlığın cezasını millet sandıkta verecekti... UÇAKTAN APAR TOPAR ALDIĞIN SESSİZ AYDINI TANIYOR MUSUN ÖNCEKİ gün uçakta gözaltına alınan işadamı Osman Kavala’yla ilgili bilgilerim şöyle: Adını ilk defa 12 Eylül döneminde işittim. Genç bir işadamıydı ve askeri yönetime karşı demokrasi savaşı veren Yeni Gündem gazetesinin finansörüydü. İlk çıktığı yıllarda ve Avrupa Birliği ile tam üyelik müzakerelerinin başladığı yıllarda Erdoğan’ı destekledi. FETÖ kumpaslarını ilk fark edip tavır alan Türk aydınlarından biriydi. Türkan Saylan vefat ettiğinde, eşi Prof. Ayşe Buğra ile cenazesinde mezara kadar yanındaydı. Büyük Türk yazarı Tarık Buğra’nın damadıdır. Balyoz kumpasını ortaya çıkaran Dani Rodrik ve eşi Pınar Doğan’ı destekledi. O günlerde Balyoz dahil bütün davaları “askeri vesayetin zayıflatılması” olarak görüp savunan liberallerle Dani Rodrik’i bir araya getirip bu davadaki yanlışlıkları dinlemeleri için bir toplantı düzenledi. Ama eski yol arkadaşı liberaller bu toplantıya katılmayı reddetti. Orhan Pamuk’un ve birçok başka Türk aydınının parlak kitaplarını basan İletişim Yayınları’nın ortağıdır. Yani savcı arkadaş, polis arkadaş... ENSAR tacizcisine bile yapmadığın bir muamele ile uçaktan apar topar alıp götürdüğün insanın arkasında böyle büyük bir sessiz aydın sicili vardır. TAM BİR HAFTADIR İDLİB'DEN HABER YOK KAMUOYUNA yapılan son açıklama 13 Ekim 2017 günü saat 10.05. O günden beri Türk ordusunun İdlib’deki harekâtı ile ilgili tek kelime açıklama yapılmadı. Kaç askerimiz girdi? 500 askerin tamamı gözlemci olarak yerleşti mi... Çatışma var mı... Irak ordusu Kerkük’le ilgili her gün açıklama yapıyor. Bizim de bilme hakkımız yok mu. MELİS ALPHAN'IN 'TESETTÜR FASHION'I MELİS Alphan dün Kelebek’te “Tesettürün Batı fashion’ına” (modasına) girişi ile ilgili harika bir yazı yazdı. Okumayanlara özetleyeyim: Küresel İslam pazarı 2019’da 5 trilyon dolara ulaşacakmış. Londra’da ilk kez “muhafazakâr moda haftası” düzenlenmiş. DKNY, Tommy Hilfiger, Dolce Gabbana, Oscar de la Renta, Mango, Uniqlo gibi markalar ilk defa muhafazakâr koleksiyonlarının lansmanını yapmışlar. Nike Müslüman kadın sporcular için yüksek teknoloji ürünü hafif başörtüsü yapmış. Kendini okutabilmenin her gün biraz daha sığ sulara döküldüğü şu günlerde, bana umut veren yazılardan biri oldu. ŞİŞMAN KADINA GÖRE ABD'NİN TOP 3 KADIN PREDATERÖ KİM ÖNCEKİ gün New York Times gazetesinde şişman bir kadının yazısı çıktı. “Şişman kadın” diyorum, hemen vurmayın, çünkü bu ifadeyi kendisi kullanıyor. Ayrıca son yılların moda akımı “Body pozitive” yani “Bedeninle mutlu ol” akımının öncülerinden. Adı Lindy West... New York Times ve Guardian gazetelerinde feminizm ve popüler kültür üzerine yazılar yazan bir yazar. Yazısında Amerika’nın top 3 “kadın predatörünün” (yırtıcı hayvan) adını vermiş. Bir numara: Başkan Trump. İki numara: Film yapımcısı Weinstein. Üç numara: Film yönetmeni Woody Allen.  ŞİŞMAN KADINDAN WOODY ALLEN'A 'İYİ HALLOWEEN' MESAJI WOODY Allen ünlü film yapımcısı Weinstein’ın tacizleri ile ilgili özetle şunları söyledi: “Ben bu tür olayları hiç duymuyorum, çünkü ilgilenmediğim için kimse söylemiyor.” “Bu olay hem adı karışan kadınlar için acıklı, hem de hayatı darmadağın olan Harvey Weinstein için acıklı.” “Ortalıkta bir cadı avı havası var.” Şişman kadın işte bu “cadı avı” lafına takılmış ve Woody Allen’a bindiriyor: “Evet bir cadı avı var, biz de avcıyız ve sana şimdiden ‘iyi halloween’lar’ diliyoruz.” SON 24 SAATTE YAŞANANLAR

Ertuğrul Özkök Ertuğrul Özkök

Kürt bayrağını indiren kim, göndere çeken kim

GÖRMEYENE ben göstereyim. Kerkük’te Kürt bayrağının gönderden indirilip yerine Irak ve Haşdi Şabi bayrağı çekildiği gün... Oradan 676 kilometre uzaklıkta, bir Suriye şehrinde IŞİD bayrağı indirildi, yerine SDG bayrağı çekildi... * Herkes biliyor ki SDG (Suriye Demokratik Güçleri) uydurma bir isim. O bayrağın adı ABD destekli YPG bayrağıdır. Yani PKK terör örgütünün uzantısının bayrağı... * Şimdi sakin olun, yerinize oturun, serinkanlı düşünün. Bir Kürt genci olsanız ne hissedersiniz? * Ben eğer Türkiyeli bir Kürt genci olsam derdim ki... “En iyisi yine de bizim ülkemiz... En iyisi Türkiye’de kalıp demokratik mücadeleyi vermek...” Ama Irak veya Suriye’de bir Kürt genci olsanız... Barzani güçlerinin ruhunuzda yaşattığı hayal kırıklığını YPG güçlerinin diktiği bayrakla dengelemez miydiniz? Bilmiyorum... Ankara’da bu “Kürt psikolojisini”, ilerideki sonuçlarını düşünen bir kişi var mı... * Yani şu soruyu soran bir kişi: Gücünü bu kadar kaybetmiş bir Barzani bize yarar mı getirir, zarar mı... FAYDALI YOL BİLGİLERİ - Kerkük-Rakka arası 676 kilometre. - Türkiye sınırı-Kerkük arası 261 kilometre. - Türkiye sınırı (Ceylanpınar)-Rakka arası 201 kilometre. KÜRT HASSASİYETİ - KÜRT açılımı sırasında “Türk hassasiyetine dikkat” diye yazmıştım... Şimdi de “Kürt hassasiyetine dikkat” diye yazıyorum. Hiçbir millet, hiçbir başka milleti aşağılamamalı... Ne Türk’ü, ne Amerikalıyı, ne Arap’ı, ne Kürt’ü... MUHAFAZAKÂR KIZLAR SADECE ‘KIZ KIZA’ MI EĞLENMEYE GİDER HÜRRİYET yazarı Ayşe Baykal’a sordum: “Ne yani, başörtülü kadınlar dünyevi zevkleri almıyor mu? Alamıyor mu?” Ayşe Baykal dün, son zamanlarda okuduğum en güzel yazılardan birini yazdı ve cevabını verdi. Mutlaka okuyun... Yazısının sonunda bana da şu mesaj var: “Son olarak; arkadaşlarım selamlarıyla birlikte şu mesajı iletmemi istediler Ertuğrul Bey’e: Bizim için üzülmeyin. Kadınlar dünyevi haz almayı öğrendi artık; seyahate çıkıyor, kız kıza eğlenceye gidiyor, sanat yapıyor, şiir yazıyor vs. Siz yeni muhafazakârları görmediniz sanırım. ‘Evinde otur, sadece çocuk bak’ eskide kaldı, AK Parti iktidarı kadınların gözlerini açtı.” Bak buna çok sevindim... Yine de takıldığım bir şey var. Sadece kız kıza mı eğlenmeye gidiyorsunuz... ŞAŞAA VE DEBDEBE DÖNEMİNİ KİM AÇTI KİM KAPATIYOR TIRNAK içinde yazıyorum. Başbakan Binali Yıldırım aynen şöyle dedi: “Tasarrufa önce kendimizden başlayacağız. Şaşaa, debdebe dönemi bitiyor artık...” Basit bir mantıkla alt alta yazıyorum. - Demek ki: Bir şaşaa ve debdebe dönemi yaşıyormuşuz... - Demek ki: Şimdi bu dönem kapatılacakmış... Öyleyse soralım: - SORU 1: Şaşaa ve debdebe dönemini devletin hangi yöneticisi açtı? - SORU 2: Şaşaa ve debdebe dönemini devletin hangi yetkilisi kapatıyor? Değerlendirme için önemli bir bilgi: 2002 yılından bu yana, yani 15 yıldır iktidarda AKP bulunduğuna göre... BİNALİ BEY’İN EN SEVDİĞİM 3 ÖZELLİĞİ - Bir kere çok esprili... Esprileri acemi, ama bu acemilik onu daha sahici yapıyor. * - “Düşman azaltıp dost çoğaltma” politikası çöktü... Ama o hâlâ bu politikayı sürdürme gayretinde... * - En sert sözleri bile öyle güzel söylüyor ki... Kulağa hoş geliyor... BU YAKLAŞIMA DİYECEĞİM YOK ANTALYA Büyükşehir Belediye Başkanı Menderes Türel’in, bende “Halk bana oyunu verdi, isteğimi yaparım” hissi yaratan sözlerini eleştirmiştim. Dün aradı ve şunu söyledi: “Ben seçim kataloğuma, festivali uluslararası hale getireceğimi yazmıştım. Seçmenime verdiğim sözü tutuyorum demek istedim.”   Hah... İşte bu yaklaşıma diyeceğim bir şey yok. KORKAK BİR HOROZ ELİF ŞAFAK KONUSUNDA KİMLERİ ALKIŞLAR DİKKAT ettiniz mi...Elif Şafak biseksüel olduğunu açıklayınca erkek yazarlar üzerine çullandı. Kadın yazarların pek çoğu sessiz kaldı... Bana sanki, bu düşünsel recmi sessizlikleriyle onaylıyorlar gibi gelmişti. Yanılmışım... Ayşe Arman dün öyle bir patlayıp TED konuşması için fikrini şu cümleyle öyle net yazdı ki... “Bence şahane bir konuşma... Destekliyorum... Ve Elif Şafak’ı çok cesur buluyorum...” Ben de sana çok teşekkür ediyorum Ayşe... Benim gibi korkak bir horozun söylemek istediğini en açık şekilde söylediğin için teşekkür ediyorum. NOT: Alkışladığım bir yazı da Gazete Duvar’da popüler kültür yazılarını çok keyifle okuduğum Zehra Çelenk’in “Elif Şafak ve bizim büyük homofobikliğimiz” yazısı. TOKSİK MASKÜLEN VE TESTOSTERON TANKERİ CUMARTESİ günü bir kadın senarist ve sinema eleştirmeni Mike Muir, Financial Times’ta, kadınlarına yapılabilecek en berbat şeyleri yapan ünlü yapımcı Weinstein’a karşı yazdığı yazıda iki ilginç kavram kullandı. Hollywood’un erkek dünyasını “toksik maskülenlik” olarak değerlendirdi ve bu erkekler için “Testosteron tankeri” dedi. Türk medyasının erkek takımının Elif Şafak hakkında yazdıklarını okuyunca bunları hatırladım.  

Ertuğrul Özkök Ertuğrul Özkök

Deniz Baykal ve Levent Kırca!..

Yıl 1998, aylardan kasım… Mesut Yılmaz, ANASOL-D olarak anılan iktidarın Başbakanı… CHP Genel Başkanı Deniz Baykal ise hükümeti dışarıdan destekliyor… Ekibimle birlikte hem Kanal D Haber Merkezi'ni yönetiyor, hem de ARENA'yı hazırlayıp sunuyorum. Program perşembe akşamları, dünya çapındaki mizah ustası merhum Levent Kırca'nın, eşi Oya Başar ve arkadaşlarıyla ekrana getirdiği “Olacak O Kadar”la peş peşe yayınlanıyor. Her iki yapımın oluşturduğu ilgi, televizyona milli maçları bile sollayan reytingler kazandırıyor. Öyle ki kimi zaman programların yayın saati geldiğinde sokaklarda pek kimse kalmıyor… *  *  * Her şeyin çok güzel gittiği o günlerin birinde, Levent'in iktidardaki ANAP'ın önde gelen isimlerinden Bakan Işılay Saygın'ı karikatürize ettiği bir parodi nedeniyle RTÜK, televizyon tarihinin en ağır cezalarından birini veriyor. Kanal D'nin gün boyu karartılmasına hükmediliyor. O güne kadar Kenan Evren başta olmak üzere, merhum Süleyman Demirel, Turgut Özal, Bülent Ecevit ve Mesut Yılmaz gibi dönemin önde gelen siyasilerini hicveden Levent Kırca, tüm programların karartılarak televizyon seyircisinin cezalandırılmasına büyük tepki gösteriyor. Doğruca Ankara'ya giderek Meclis önünde RTÜK'ün bu faşizan kararını protesto ediyor ve yasanın değiştirilmesi için imza kampanyası başlatıyor. Meclis'ten beklediği desteği göremeyince, biz yakın dostlarının karşı çıkmasına ve antidemokratik RTÜK yasasının değişmesi için birlikte mücadele etme önerilerine rağmen, Levent Kırca-Oya Başar Tiyatrosu'nun başarılı oyunlar sahnelediği Dolmabahçe'deki çadırda açlık grevi başlatıyor. *  *  * Yanılmıyorsam açlık grevinin üçüncü gününde Oya Başar yana yakıla beni arıyor. Ağlamaklı bir sesle “Uğur ne olur Levent'i bu kararından vazgeçirin. Yaptığımız işlerden onlarca insan ekmek yiyor. Ayrıca Kanal D'ye ve seyircimize verilmiş sözlerimiz var. Levent hastalanırsa bunların hiçbirini yerine getiremeyiz. Hükümeti dışarıdan destekleyen Deniz Baykal Bey RTÜK yasasının değişeceği sözünü verirse, açlık eylemi de amacına ulaşmış olur ve sona erer” diyor. Hemen harekete geçip Deniz Bey'i arıyorum. Dikkatle dinledikten sonra Levent'in kendisiyle ilgili parodilerini büyük keyifle izlediğini ve onun yeri doldurulamayacak olağanüstü yetenekli bir mizah ustası olduğunu söylüyor. Ayrıca RTÜK kararını çok ağır ve kabul edilemez bulduğunu belirterek, yasanın değişmesi için CHP'nin Meclis'te, üzerine düşeni yapacağı sözünü veriyor… O gece Deniz Bey, İstanbul'a geliyor. Dostluğuyla gurur duyduğum, medyamızın en saygın isimlerinden Haluk Şahin'le birlikte Dolmabahçe'deki çadıra gidiyoruz. Deniz Bey, bana telefonda söylediklerini bir kez de canlı yayınımızda dile getirip Levent'i ikna ettikten sonra, açlık grevinin sona erdiğini duyuruyoruz. *  *  * Eğer sevgili Levent yaşıyor olsaydı, Deniz Bey'in rahatsızlığını duyar duymaz Ankara'ya koşar, bu bilge siyasetçinin sanatçıya verdiği değerle, mizahi eleştiriler karşısında sergilediği hoşgörüyü ve kendi hayatındaki unutulmaz yerini, o eşsiz üslubuyla kamuoyuna anlatırdı. Ne yazık ki artık aramızda olmadığına göre, bu görev biz yakın dostlarına düşüyor. Bana göre de içinden geçmekte olduğumuz şu çok kritik süreçte, engin birikimi ve yurt sevgisi tartışılmaz olan Deniz Baykal'ın bilgece yol göstericiliğine Türkiye'nin her zamandan daha fazla ihtiyacı var. Bir an önce sağlığınıza kavuşmanızı diliyoruz, dualarımız sizinle değerli Deniz Bey…

UĞUR DÜNDAR

Türkiye’ye büyük göç dalgası başlayacak!..

Sevgili okurlarım, Barzani'nin Amerika'nın verdiği örtülü, İsrail'in ise açık ve pervasız desteğiyle 25 Eylül'de başvurduğu “Bağımsızlık Referandumu” hayatının en büyük hatası oldu. Böylece sadece bağımsız Kürt devleti rüyası değil kendisinin siyasi geleceği de son buldu. Bir ara Kerkük, sanki her an patlayabilecek bir saatli bomba üzerindeymiş gibiydi. Zira Barzani, Kerkük için “Ölmeye hazırım” derken, Araplar ve Türkmenler peşmerge işgaline karşı savaşmaya yeminli olduklarını söylüyordu. Kentte her an bir Arap-Kürt ve Türkmen-Kürt çatışmasının patlak vermesi nefesler kesilmiş halde beklenirken, durum birden değişiverdi. Kısa süre önce vefat eden Talabani'nin Kürdistan Yurtsever Birliği (KYB) Partisi'nin İran'ın etkisindeki önde gelenleri, kendi emirlerindeki peşmergelere “çekilin” talimatı verince, Barzani'ninkiler bozguna uğradı. Önü açılan Irak ordusu da Haşdi Şabi birlikleri eşliğinde Kerkük'e girdi ve yönetime el koydu. Bu olaylar cereyan ederken Türk Silahlı Kuvvetleri (TSK) birlikleri de Astana'da kararlaştırılan dört çatışmasızlık bölgesinin en zor ve belalısı olan İdlib'e giriyordu. Tüm öngörüleri doğru çıkan bilge diplomat, emekli Büyükelçi Şükrü Elekdağ'la bugünkü söyleşimizde, Kuzey Irak'ta bundan sonra ne gibi gelişmeler olabileceğini ve TSK'nın İdlib'de üstlendiği tehlikeli misyonu konuşacağız. * * * UĞUR DÜNDAR (U.D.): Sayın Elekdağ, Kuzey Irak ve Kerkük'te barış nasıl sağlanacak? TÜRKİYE, IRAK VE İRAN'IN İŞBİRLİĞİ BÖLGE BARIŞI İÇİN ÇOK ÖNEMLİ ŞÜKRÜ ELEKDAĞ (Ş.E.): Sözlerime Kerkük'ün Barzani için başta gelen öneminin petrol zenginliği olduğunu belirterek başlıyorum. Zira Irak'ın tüm petrol üretiminin % 40'ı Kerkük'te gerçekleşiyor. Kuzey Irak'ta kurulacak bağımsız Kürt devleti, Kerkük petrollerine sahip olmadan varlığını idame ettiremez. Yani, Irak Merkezi Hükümeti, Barzani'nin 2014 sınırlarına çekilmesini sağlayıp, Kerkük'e el koymasını önleyerek, Kuzey Irak'ta bağımsız bir Kürt devletinin kurulmasını engellemiş bulunuyor. Türk Hükümeti'nin bundan sonra odaklanması gereken husus, Kerkük sorunu için demokratik ve kalıcı bir çözüm için uğraşmasıdır. Kerkük, Merkezi Irak Hükümeti'ne bağlı özerk bölge statüsüne sahip olmalıdır. Bu özerk bölge, Kerkük'ün kurucu ve asli halkı statüsündeki Arapların, Türkmenlerin ve Kürtlerin eşit katılımıyla oluşacak demokratik bir yapı ile yönetilmelidir. Bu sistemde, Hristiyan ve diğer grupların hakları da gözetilecektir. Son olaylar, Türkiye, Irak ve İran arasında dostluk ve işbirliğinin bölgesel barışın sağlanmasında önemli bir etken olduğunu ortaya koymuştur. Bu dostluk ve işbirliği devam ettiği sürece, dış güçlerin Kuzey Irak'ı tekrar bağımsızlık için kışkırtmaları zor olacaktır. (U.D.): AKP iktidarının daha önce Bağdat'a sırtını dönmesinin yol açtığı zararlara bakarak, mezhep eksenli siyasetin ne denli hatalı olduğunun bir kez daha net biçimde ortaya çıktığını söyleyebiliriz değil mi? TÜRKİYE'NİN TÜRKMENLERE SAHİP ÇIKMASI NAMUS BORCU (Ş.E.): Evet!.. Türkiye'nin, Bağdat merkezi hükümeti ile karşılıklı dostluk, güven ve işbirliğine dayalı gayet sağlam ilişkiler tesis etmesi son derece önemlidir. Ankara bu ortamdan yararlanarak PKK'yı Kandil ve Sincar'da yok etmek için ortak veya tek başına harekât imkânını elde etmeli, ayrıca TSK'ya sıcak takip için Irak topraklarına girme hakkı veren 1983'te Ankara ile Bağdat arasında imzalanan “Sınır Güvenliği ve İşbirliği Anlaşması”na benzer bir anlaşma yapılmalıdır. Mezhep gözetmeden Türkmenler birleştirilmeli, siyasi ağırlığı olan ve kendilerini savunma gücüne sahip bir siyasi aktör haline gelmelerine çalışmalıdır. Türkiye bugüne kadar Türkmen kardeşlerini ihmal etmiştir. Artık üstüne düşeni yapması namus borcudur. (U.D.): Son gelişmelerin İran'ın Irak üzerindeki etkisini çok güçlendirdiği de görülüyor… (Ş.E.): Doğru… Bu nedenle ABD, bölgede Şii yapıların güçlenmesinden etkilenerek Irak'ta PKK'yı takviye etmek isteyecektir. Türkiye bunu dikkate alarak komşusu Kuzey Irak üzerindeki etkisini kaybetmemeli, buradaki yatırımlarını korumalıdır. Kuzey Irak ekonomisinin çökmesini önlemeli, Barzani'ye karşı yaptırımlar orantısız ise frene basmalı, Barzani'nin halefiyle de yakın ilişkiler kurmalıdır. Ovaköy Sınır Kapısı da muhakkak açılmalıdır… (U.D.): Şimdi İdlib konusuna gelelim… TSK buraya neden giriyor? TÜRKİYE İDLİB'DE ESAD KUVVETLERİNİN YANINDA (Ş.E.): Resmi açıklamalara göre, Türkiye'nin İdlib'deki misyonu, Türkiye, Rusya ve İran arasında imzalanan “Astana Anlaşması” uyarınca “muharip” taraflar arasında ateşkesin uygulanması için kuzeyden güneye doğru oluşturulacak gerginliği azaltma bölgesindeki 14 gözlem noktasında, 500 Türk askeriyle, ateşkes rejiminin uygulanmasını sağlamaktır. Ancak, “Astana Anlaşması” incelendiğinde, üç garantör devletten biri olan Türkiye'ye ait askeri birliklerin şu görevleri üstlendikleri görülüyor: 1) Tüm silahlı grupların ateşkes rejimine uymalarını sağlamak, 2) Suriye hükümetinin kuvvetleri ile “silahlı muhalif gruplar” arasındaki çarpışmaları önlemek, 3) Bu görevleri yerine getirmek için gerektiğinde silahlı mücadeleye başvurmak. Bunun anlamı, Türk askerinin İdlib'de Esad rejiminin yanında konumlanacağı ve onunla birlikte silahlı muhalif gruplarla savaşacağıdır. (U.D.): Anlaşmadaki silahlı muhalif gruplar tanımıyla ne kastediliyor? İDLİB YAKINDA CEHENNEME DÖNECEK (Ş.E.): Anlaşma'daki “silahlı muharip gruplar” deyimi, El Nusra bağlantılı Heyet Tahrir el Şam'ı (HTŞ), IŞİD'i ve Birleşmiş Milletler Güvenlik Konseyi tarafından terör örgütü olarak kabul edilen tüm örgütleri kapsıyor. Astana'ya katılanların siyasi sürecin ortağı, katılmayanların ise terörist sayılacak olması HTŞ'yi harekete geçirdi ve Ankara'nın desteklediği Ahrar el Şam'la müttefiklerini ezerek, güneyde Hamas kırsalına sürdü. HTŞ bu savaş sonunda ortak bir cephe kurarak 20 bin savaşçıyla İdlib'de hakim grup oldu. Nüfusu 2 milyonu geçen İdlib'de bulunan cihatçılarla ılımlı muhalif grup mensuplarının toplam sayısı 50 bin civarında. Bu örgüt ve gruplar, bir taraftan Suriye rejim kuvvetleriyle çarpışırken, diğer yandan da kendi aralarında savaşıyorlar. Bunlar arasında Rusya'nın mutlaka imha etmek istediği Horasan grubunda 5-6 bin Çeçen ve Dağıstanlı terörist var. Rusya bunları imha etmek için İdlib'in belirli bölgelerini sürekli bombalıyor. Bu grubun imhası Rusya için olmazsa olmaz önem taşıdığından saldırılarını aralıksız sürdürecek. Suriye ordusu da Deyr el-Zor'da IŞİD'i temizledikten sonra İdlib'e intikal ederek HTŞ'ye ve teslim olmayan muhalif gruplara karşı imha hareketine girişecek. Yani, İdlib'de cehennemi bir tabloyla karşılaşacağız. (U.D.): Oluşacak tablo bu denli tehlikeli ise Türk askeri bu cehennemin içine neden sürülüyor? (Ş.E.): Ankara, Rusya ve İran'ın izlediği stratejinin bir parçası olması karşılığında kendisine Afrin'de PYD'ye karşı operasyon izni verileceği beklentisi içindedir. Bu beklentisi gerçekleşirse, Ankara, PYD'nin Afrin'deki varlığına son vereceğini ve ABD ile İsrail'in Suriye'nin kuzeyinde denizle irtibatlı bir Kürt koridoru oluşturma planına ağır bir darbe vuracağını hesaplıyor. Ankara ayrıca bu stratejiye ortak olmak suretiyle, hem İdlib'den Türkiye'ye dönük göç hareketini önlemeyi, hem de Ahrarü Şam gibi kendine yakın bulduğu ve yardım ettiği grupları korumak istiyor. (U.D.): Suriye 14 Ekim'de yaptığı açıklamayla Türkiye'yi Astana Anlaşması'nı ihlal etmekle suçladı ve askerimizin İdlib'den derhal çekilmesini istedi. Şam'ın bu tutumunu nasıl izah ediyorsunuz? RUSYA DA TIPKI ABD GİBİ PYD VE PKK'YA ARKA ÇIKIYOR (Ş.E.): Tahminimce, Türkiye'nin İdlib sınırına büyükce askeri yığınak yapması ve Afrin'i kuşatma önlemleri alması, Rusya'nın, Türkiye'nin Afrin'e karşı bir sürpriz harekâtta bulunabileceği hususunda kuşku duymasına yol açtı. Rusya, Türkiye'yi, küçük birliklerinin bulunduğu Afrin'e karşı bir oldu bittiye girişmemesi hususunda ikaz etmek istedi. Ancak Türkiye ile ipleri germek istemediğinden, bu ikazın Şam vasıtasıyla yapılmasını uygun gördü. Bu ikaz diplomatik şekilde gizlice de yapılabilirdi. Aleni şekilde yapılmasının nedeni, PYD/PKK'ya mesaj vermektir. Rusya bu şekilde, PYD/PKK'ya, Afrin'de kendilerini güven içinde hissetmeleri ve onları Türkiye'ye yedirmeyeceği mesajını vermiştir. (U.D.): Ama bu açıklama Türkiye açısından ciddi sonuçlar doğuracak bir nitelik taşıyor… (Ş.E.): Evet!.. Birincisi, bu açıklama, Rusya'nın da PYD/PKK'yı aynen ABD gibi her fırsatta koruduğunu ve Türkiye'ye ezdirmeyeceğini vurguluyor. İkincisi, Türkiye'ye, Afrin'e girmeyi yasaklıyor. Böylece, Ankara'nın İdlib'de tehlikeli bir misyon üstlenmesinin gerekçesini de yok etmiş oluyor. Üçüncüsü, Türkiye'nin Suriye ile doğrudan diyalog ve güvene dayalı koordinasyon sağlanmadan, İdlib'de ateşkes gözetimi gibi bir görev üstlenmesinin dahi aşırı riskli bir macera olacağını gösteriyor. İdlib çok kanlı bir savaşa sahne olacak ve muhakkak ki sınırlarımıza yönelik kitlesel bir göç dalgası yaratacaktır. Bunu önlemek için sınırlarımız boyunca kritik alanlarda 10 kilometreye kadar uzanabilecek bir koruma şeridi tesis etmemiz en makul hareket olacaktır. Halen üç milyon Suriyeli göçmeni barındırmamız, aldığımız bu önlemin dünya maşeri vicdanınca (toplum vicdanı) makul ve meşru görülmesini sağlayacaktır.

UĞUR DÜNDAR

Meralarımıza cezaevi yapıyorlar, eti de Sırp kasaplarından alıyorlar!..

Kıta Avrupasının bazı gelişmiş ülkelerinde suç oranları hızla azaldığı için cezaevleri kapatılıyor, ülkemizde ise yeni cezaevlerinin yapımı hızlanıyor!.. Hatta projesi onaylanan yeni cezaevleri, seçim propagandası süreçlerinde, yöre insanlarına “Size şu kadar bin kişilik cezaevi yapma sözü veriyoruz” denilerek müjdeleniyor!.. Adalet Bakanlığı eski Müsteşarı Kenan İpek, geçen yıl, sadece FETÖ'den tutuklanan ve hüküm giyenler için biner kişilik 50'den fazla cezaevi inşa edilmekte olduğunu açıklamıştı. İnşası düşünülen yeni cezaevleri sayısının 174'ü bulacağı belirtiliyor. Bunların yerlerini tespit edebilmek için Adalet Bakanlığı heyetleri bazı bölgelerde incelemeler yapıyor. Oralardaki meraları gezip dikkatle inceleyen yetkililer arasında “Acaba şu meraya mı yapsak, yoksa bu meraya mı” şeklinde tartışmalar yaşandığı yerel medya haberlerine yansıyor! * * * Bu haberleri okurken, gözümün önünden bir yolculuğun unutulmaz kareleri, adeta film şeridi gibi geçmeye başlıyor. Yıl 1986… Hayatımda tanıdığım en dürüst, en çalışkan ve en çok proje üreten siyasetçilerden biri olan Adnan Kahveci arayıp, şöyle bir öneride bulunuyor: “Benimle Anadolu meralarını gezmeye var mısınız? Yanımıza Hayrettin Karaca Bey'i (Toprak Dede) ve bilim insanlarını alalım. 10 gün dolaşarak meralarımızı, dolayısıyla hayvancılığı nasıl kurtaracağımızı konuşalım. Eğer bu projeyi hayata geçirmezsek, gelecekte Türkiye et açığını kapatamaz, çünkü hayvancılık ölür!..” Memnuniyetle kabul ediyorum. * * * Onun kullandığı araçla, yanımızda hiçbir koruma ve güvenlik görevlisi olmadan, valilere ve kaymakamlara haber vermeden, Karadeniz kıyılarından başlayarak o mera senin, bu yayla benim dolaşmaya başlıyoruz. Kana kana içtiğimiz su kaynaklarının başında kurduğumuz çadırlarda konaklıyor, çoban ateşleri yakıyor, buz gibi derelerde yıkanıyor, kır sofraları kuruyor, birkaç saatlik uykuyla hiç yorulmadan günler boyu Anadolu meralarını geziyoruz… Anadolu insanının göz yaşartan konukseverlik örnekleriyle karşılaşıyoruz. Hayrettin Bey ve Ziraat fakültelerinden gelen bilim insanları, Van'ın Bahçesaray İlçesi'nde sonlanan gezide gördükleri acı gerçek karşısında dehşete kapılıyor. Kahveci'nin merhum Turgut Özal'a elden verdiği raporda özetle “Türkiye hızla çölleşiyor ve meralar elden gidiyor.Meraların acilen ıslah edilmeleri gerekir” deniliyor. * * * Tüm kalbimle inanarak, hatta yeminle söylüyorum: Eğer Adnan Kahveci ülkesine çok yararlı olacağı yaşta, o talihsiz kaza sonucu yitip gitmeseydi, meralarımız da, hayvancılığımız da bugünkü acınacak durumlara kesinlikle düşmezdi… * * * Bir de bugüne bakar mısınız? Topu topu bir avuç kalan son meralar da cezaevlerine kurban ediliyor! Hayvancılığa rahmet okunuyor! Halkın ihtiyacı olan et ise, Bosna'da soykırım yaparak, en az 200 bin Müslüman'ı katleden Sırp kasaplarından alınıyor!.. Türkiye'deki meralar ve hayvancılık yerine, Sırp kasapları ihya ediliyor!..

UĞUR DÜNDAR

Melih Gökçek!..

Yıl 1989… Hürriyet Gazetesi'ndeki odamda çalışırken sekreterim Sosyal Hizmetler ve Çocuk Esirgeme Kurumu Genel Müdürü Melih Gökçek'in aradığını “Kurumun yuva ve yurtlarıyla ilgili önemli bir konuyu benimle paylaşmak istediğini” söylüyor. Gökçek'le o güne kadar tanışmamış olmama rağmen, kimsesiz ve korunmaya muhtaç çocukların barındığı Çocuk Esirgeme Kurumu'ndaki sorunlar, TRT'de çalışmaya başladığım 1970 yılından bu yana ilgilendiğim konuların başında geliyor. Israrla yaptığım haberlerden sonra, yuva ve yurtlardaki fiziksel koşulların düzelmiş, hatta bazılarının 5 yıldızlı otel konforuna kavuşmuş olmalarına rağmen, kötü muamele, şiddet, hatta cinsel istismar gibi utanç verici durumların yer yer devam ediyor olmasına çok üzülüyorum. O nedenle randevu isteyen Melih Gökçek'i İstanbul'a davet ediyorum. *  *  * Belirlediğimiz gün ve saatte Cağaloğlu'ndaki gazete binasına geliyor. Uzun uzun gazeteciliğime ve cesaretime duyduğu saygıyı belirttikten sonra “Sayın Dündar, sizi aramamın asıl nedeni, düzelmesi için büyük emekler verdiğiniz Çocuk Esirgeme Kurumu'nun içyüzünü, yıllardır kuruma çöreklenmiş aynı siyasi görüşe sahip bir kadronun yolsuzluklarını ve çocuklara yaşatılan travmaları hiç gizlemeden anlatarak, yapacağım radikal değişime desteğinizi almak” diyor. Belgelediğini söylediği iddialarını dinledikçe tüylerim ürperiyor. İddia ettiği tüm çarpıklıkları yerinde görüntüleme koşuluyla ilgileneceğimi söylüyorum. Nitekim birkaç gün sonra çekim ekibiyle Ankara'ya uçuyoruz. Genel Müdür Gökçek'le yuva ve yurtları geziyor, çarpıcı röportajlar yapıyor, itirafları dinliyorum. Kurumun içler acısı halini yansıtan televizyon programı ve Hürriyet'te yer alan haber büyük yankı yaratıyor. *  *  * Ancak yayından kısa süre sonra kulağıma tuhaf şeyler gelmeye başlıyor. Örneğin Melih Gökçek'le ortak bir firma kurmuşuz (!) ve binalara alınan tüm mobilyalarla eşyaları o firma üzerinden satmışız!.. Oysa Melih Gökçek'le o programa kadar hiç tanışmadığım gibi, yayından sonra da görüşmemiş, bir çayını bile içmemişim. Sevgi ve şefkate muhtaç çocuklarımıza daha güzel bir yaşam sağlamak için yaptığım mücadelede uğradığım bu iftiraların aslı astarı olmadığı için gülüp geçiyorum. *  *  * Melih Gökçek'le yollarımız yıllar sonra Kanal-D için yönetimimde gerçekleşen ve reyting rekorları kıran Kemal Kılıçdaroğlu-Melih Gökçek tartışmasında bir kez daha kesişiyor. Yayının hazırlıkları sırasında Gökçek sık sık beni arayıp, programla ilgili sorular yöneltiyor, önerilerde bulunuyor. Öyle ki, onun tarafından aranmadığım gün geçmiyor! Kemal Kılıçdaroğlu ise bir veya iki kez aramakla ve programın içeriğine hiç girmeden, genel sorular yöneltmekle yetiniyor… *  *  * Gerisini biliyorsunuz… Canlı yayın boyunca susmak bilmeyen Gökçek adeta hırçın bir çocuk gibi sürekli atak yapıyor, konuşma süre ve disiplinine uymuyor, Kılıçdaroğlu'nun sözlerini kesiyor ve tartışmayı çığırından çıkarmak için her türlü gayreti sergiliyor! Oysa ricalarımı dinleyip biraz susmuş olsa, dilediği kadar süre vereceğim ve kendisini en iyi şekilde anlatmasını sağlayacağım. Ama ikna çabalarım fayda vermiyor, o, bildiğini okumaya devam ediyor. Televizyon ilginç bir alettir. Siz yerden göğe kadar haklı bile olsanız, karşınızdaki kişiye saldırırsanız, onu haklı, hatta mağdur yaparsınız. Seyircinin psikolojisi de hep mağduru korumaktan yanadır. Canlı yayında daha uzun süreyi doldurmasına rağmen Melih Gökçek, kaybeden taraf oluyor!.. *  *  * Sonra gelsin iftiralar… Güya Kemal Kılıçdaroğlu ile anlaşıp, kendisine kumpas kurmuşuz ve programın ardından bu başarıyı kutlamak için şampanya patlatmışız!.. Basın toplantıları düzenliyor, balonlar patlatıyor ve iftira üzerine iftira yağdırıyor. Oysa benim bu program öncesinde Kemal Kılıçdaroğlu ile dışarıda bir yerde buluşup çay içmişliğim bile olmadığı gibi, özel bir dostluğum da yok! Hâlâ  yok!.. Programdan sonra şampanya patlatıldığı iddiası ise komik ötesi kuyruklu bir yalan! Zira yayın biter bitmez, zemin katta stüdyo haline getirilen yerden fırlayıp, hemen İstanbul uçağına yetişmek için havalimanının yolunu tutmuşum. Bırakın şampanyayı, bir bardak su içmeden ve ekiple vedalaşmadan çıkıp gitmişim. Kaldı ki böyle bir ahlaksızlığı ne ben düşünürüm ne de Kemal Bey… Aklımızın ucundan geçmez… İftiralarını “Kötü düşünen kötüdür” diyerek geçiştirmeye çalışıyorum ama o bununla da yetinmeyip  saldırılarını tehdit boyutuna vardırıyor. Sonuçta tarihe kayıt düşmek için yargıya başvuruyorum. Aradan yıllar geçmiş olmasına karşın bu iftiralarını hâlâ sürdürüyor!.. *  *  * Sevgili okurlarım, Karakterim, bir yayında bana güvenerek ekrana çıkan kişi kim olursa olsun, adaletsizlik yapmama izin vermez. Bunun en yakın tanığı ise acil şifalar dilediğim CHP'nin bir önceki Genel Başkanı Deniz Baykal'la 2002 yılında ilk ve son kez tartışan Cumhurbaşkanı Tayyip Erdoğan'dır. O yayından sonra hem Erdoğan, hem de Baykal, adil yönetimim nedeniyle bana içten teşekkür etmişlerdir. *  *  * Cumhurbaşkanı Erdoğan'ın azlettiği Ankara Büyükşehir Belediye Başkanı Melih Gökçek zor günler geçiriyor. Her an istifası bekleniyor. Kişiliğim, düşene vurmak yerine, yargıyı ilgilendiren hırsızlık ve yolsuzluk gibi durumlar dışında “Seçimle gelenin yine seçimle gitmesi gerektiğini” söylettiriyor.

UĞUR DÜNDAR

Cumhuriyet’i reklam arası olarak görenler, bunu duydunuz mu?

Sanki sırayla devreye giriyorlar. Örneğin biri çıkıp Cumhuriyet için “reklam arası” diyor. Bir başka gün diğeri “Artık şeriatla yönetilmenin zamanının geldiğini” söylüyor. Tepki görünce bir süre susuyorlar. Ortalık biraz sakinleşince bu kez kimi müptezeller Atatürk'e, onun ilke ve devrimlerine hayasızca saldırıp, hakaret ve küfür yağdırıyorlar. Oysa dünyada olup bitenlerin ardındaki gerçekleri biraz görebilseler, yüzlerini döndükleri Ortadoğu'da yaşananları okuyup analiz edebilseler ya da kalbi Türkiye için çarpan bir bilgenin yıllardır vatan sevgisiyle söylediklerine kulak verebilseler, ülkenin içine sürüklendiği bataklıktan kurtulmanın tek bir yolu olduğunu görecekler. *  *  * “İslam coğrafyası, bilim, teknoloji, sanat, kültür, demokrasi ve özgürlükler açısından çok geri kalmış, çağdışı bir görünüm yansıtıyor. Bu coğrafyanın bir bölümü de halen mezhep çatışmalarıyla kan gölüne dönmüş bulunuyor. Özünde gelişmeye ve bilime açık olan İslam dininin, geçmiş asırlardan devralınan fıkıh mirası ve mezhepçi doktrinlerle önü karartılıyor. İslam'ın gelişmeye ve bilime açık yönü göz ardı ediliyor. Bu karanlığı Mustafa Kemal Atatürk, Cumhuriyet devrimleriyle şeriatın ve dogmaların baskısından kurtararak delmiş, Türkiye'yi aydınlığa çıkarmıştır. Türkiye'nin Batılı ülkeler tarafından tüm İslam dünyasına ilham alınacak başarılı bir örnek olarak gösterilmesi, Atatürk'ün Türkiye'ye çağdaşlaşma yolunda kazandırdığı ivme sayesinde olmuştur. Laikliğin ışığından yararlanmayan bir Müslüman ülkede, ne huzur ve istikrar, ne bilim, ne özgürlük ve demokrasi, ne de çağdaş bir uygarlık olur. Çünkü laiklik, bütün dinlere ve inançlara saygıyı öğretir ve devletin herkese karşı tarafsız olması kuralını getirir. Bu kural ülkede barışın teminatıdır. Zira bilim, dogmaları sorgulayan, ampirik araştırmayı teşvik eden laik anlayışla gelişir. Nitekim bilim nerede ileriyse, orada laiklik egemendir.,, *  *  * Şeriat hukuku ile demokrasi asla bağdaşmaz. Demokrasi, hukukun üstünlüğü ve özgürlükler, sadece laikliği benimseyen bir toplum düzeninde yaşar. Bunun istisnası yoktur. Bu nedenlerle Müslüman toplumların mezhepçilikle birbirlerini kırmaktan, fakirlik ve cehaletten kurtulmalarının tek yolu, laik yönetim anlayışıdır… *  *  * Laiklik ilkesinin, ülkemizin barış ve huzur içinde yaşaması, birlik, beraberlik ve bütünlüğünün sağlanması açısından yaşamsal bir önemi vardır. Eğer laiklik ilkesini yozlaştırmayı sürdürürseniz, ülkemizde eşitliği, özgürlüğü, insan haklarını ve demokrasiyi yok eder, çağdaş bilimin ve sanatın önünü tıkar, Türkiye'yi sefil, cahil ve birbirini kıran bir Ortadoğu ülkesine dönüştürürsünüz. Bunun da vebali taşıyamayacağınız kadar ağır olur!..” *  *  * Yıllardır yaptığımız söyleşilerde böyle diyerek ülkeyi yönetenleri uyarıyor, tüm öngörüleri doğru çıkan bilge diplomat, emekli Büyükelçi Şükrü Elekdağ… *  *  * Sevgili okurlarım, Barzani'nin referandumu, Ortadoğu'da emperyalizmin hesaplarını altüst edecek bir ittifakın önünü açtığı gibi, hiç bitmeyecekmiş gibi gelen kanlı mezhep çatışmalarını da durdurabilecek umut dolu bir süreci başlatmış bulunuyor. Gelişmeler kilit ülke konumuna gelen Türkiye'yi yönetenlerin yakın tarihten dersler alıp, yanlışlardan vazgeçmelerini gerektiriyor. Türkiye'nin, insanların birbirini kırdığı bir Ortadoğu ülkesine dönüşmesini önlemenin ve bunun taşınamayacak kadar ağır vebalinden kaçınmanın yolu da, Atatürk'ün Cumhuriyeti'ne ve “laiklik” ilkesine sıkı sıkıya sarılmaktan geçiyor. Evet, tek yol laiklik ve demokrasi… Başka çıkış yolu yok!.. *  *  * Duydunuz mu Cumhuriyet'i reklam arası olarak görenler… Atatürk'e hayasızca saldırıp hakaret edenler!.. Duydunuz mu?..

UĞUR DÜNDAR

Yabancı kadının elini tutmak ateşi avuçlamaktan korkunçtur!..

Gün geçmiyor ki, “okumuş insanlardan nefret ederim” diyen bilim (!) insanlarının elindeki YÖK'te bir rezalet yaşanmasın. Son skandal Adıyaman Üniversitesi'nde patladı. Rektör Prof. Dr. Mustafa Talha Gönüllü'nün “Yabancı bir kadının elini tutmak, ateşi avuçlamaktan daha korkunçtur” demesi, toplumda infial yarattı. * * * Bunlar henüz iyi günlerimiz!.. Daha neler göreceğiz, neler!.. Bu iddialı sözleri tahmine dayalı olarak değil, liyakat yerine “Adamımız olsun da, nasıl olursa olsun” anlayışıyla kritik noktalara getirilen yetkililerin uygulamalarına bakarak söylüyorum. Örneğin ülkemizin bir zamanlar dünya çapında saygınlığa sahip tıp fakültelerinden birinin hastanesini yöneten kişinin yaptıklarına bakar mısınız? * * * “Görünürde fakültemizin bir dekanı ve hastanenin de başhekimi var. Ama gel gelelim hastaneyi onlar değil, paraşütle gelen parti memuru yönetiyor! Hem de astığı astık, kestiği kestik biçimde… Çalışanlara bağırıyor, çağırıyor, mobing uygulayıp tehdit ediyor. Her yerde Cumhurbaşkanı Erdoğan'dan başlayarak bakanları, milletvekilleri, savcı ve emniyet müdürlerini tanıdığını, hatta çoğu ile kanka olduğunu söylemekten çekinmiyor. Kendisine bağladığı İnsan Kaynakları (İK) bölümünün imkanlarını “Yağma Hasan'ın böreği” misali aile bireyleri, eş, dost ve ahbapları için kullanıyor! Durun daha bitmedi… Genel Sekreter statüsündeki bu parti görevlisi iki taşeron aracılığıyla hastane çalışanlarının sosyal medya mesajlarını takip ettiriyor. Taşeronlardan biri hastanedeki personeli, diğeri ise akademisyenleri izleyip fişliyor. “Muhalif”, “CHP'li” ya da “Solcu” denilerek fişlenen kişiler ya cezalandırma yoluyla bezdirilip ayrılmaya zorlanıyor, ya da doğrudan sürgün ediliyor. Üniversiteye ve bilime ömrünü adamış çok değerli hocalara trol ağzıyla hitap ederek “Sizin devriniz bitti, bizimki başladı. Ben kimi istersem o hoca olur, istemediklerim de çekip gider” diyebiliyor. Açık öğretimi zorlamayla bitirmiş bu vasıfsız kişi, CHP Lideri Kemal Kılıçdaroğlu'nu takip edenlere ise, hakaretin her türlüsünü reva görüyor… Hastanenin çok değerli çalışanlarıyla uğraşılırken hastalar için hayati önem taşıyan hususlar ihmal ediliyor. Örneğin gereken KİT'lerin olmadığı söylenip bazı tahliller yapılmıyor. Bilgisayarlı Tomografi (BT) ve MR çekimleri için aylar sonrasına gün veriliyor. Eskiyen ve kullanım ömrü dolan aletlerin yerine yenisi alınmıyor. Adamın işi gücü kadro oluşturmak. Bunun için de gözüne kestirdiklerini uzaklaştırıp, yerlerini badem bıyıklı yandaşlarla dolduruyor. Bu amaçla haftanın iki gününü Ankara'da geçiriyor…” * * * Okurumuzun mektubunda daha neler var neler… Üniversite çatısı altında yaşanan sayfalar dolusu rezaletler… * * * Yazımın başında boşuna “Bunlar güzel günlerimiz” diye yazmadım. Örneğin yakında bir rektörün çıkıp “Dünya yuvarlak değildir, köşeli baklava tepsisi gibi düzdür, onu boynuzlarıyla taşıyan da öküzdür” demesini bekliyorum. Bu şahane bilimsel (!) tespitin de Hayvanat Bahçesi Müdürü yönetimindeki TÜBİTAK'tan “Dünyayı Sarsan Müthiş Buluş Ödülü”nü alacağına inanıyorum!.. Zira bütün bunları Ortaçağ karanlığına sürüklenişin tescili olarak görüyorum.

UĞUR DÜNDAR

Asıl metal yorgunluğu Cumhurbaşkanı Erdoğan’da!..

Sevgili okurlarım, CHP'nin engin devlet tecrübesine sahip, önemli isimlerinden İzmir Milletvekili Dr. Aytun Çıray'a, ülkemizin geleceği için hayati önem taşıyan iç ve dış politika gelişmeleriyle ilgili sorular yönelttim. İşte Çıray'ın gündem yaratacak cevapları: * * * UĞUR DÜNDAR (U.D.): Sayın Çıray, Türkiye içeride ve dışarıda çok zorlu bir sürece girdi. İnsanımızın kafası eğitimden ekonomiye, dış politikadan iç güvenliğe karmakarışık. AB ve ABD'yle yaşanan krizin sebepleri ile hem yakın hem de orta vadedeki etkileri ve sonuçları hakkında ne dersiniz? AYTUN ÇIRAY (A.Ç.): İçinden geçtiğimiz bu vahim duruma kendiliğinden gelmedik. Ülke her alanda kaotik bir durumun içinde. Saray bir gece yatıyor, sabah TEOG kalkacak kararıyla uyanıyor. Sonra üniversite sınavlarına el atıyor. Milyonlarca çocuğumuzun, gencimizin psikolojileri bozuluyor; dert sahibi oluyorlar. Yüzde 40 zam ilan edip sonra yüzde 25'e indirerek yüzde 7 zam verdikleri memurun sevinmesini istiyorlar! Ama hemen ve yüksek sesle vurgulamak istiyorum; Türk Milleti ve Türkiye Cumhuriyeti bu badireyi de atlatacak. Bundan zerre kadar dahi şüphe duymadım, duymuyorum. Çünkü benim umudumun bir kaynağı var… UMUDUMUN KAYNAĞI ATATÜRK (U.D.): Tahmin ediyorum ama yine de soracağım o kaynağı… (A.Ç.): Kaynak Mustafa Kemal Atatürk! Son üç dört yıldır, ülkemiz için sıkıldığım anlarda Nutuk'u, özellikle de başlangıç bölümünü okuyorum. “1919 senesi Mayısının 19'uncu günü Samsun'a çıktım. Vaziyet ve manzara-i umumiye” diye başlayan olağanüstü tasvirden çok etkileniyorum. Atatürk, bu tasvirinde 1919 Mayısının her bakımdan içler acısı ama gerçekçi bir manzarasını sergiler. Saltanat ve hilafet mevkiini işgal eden zat, kişiliksizliğini tescil eden şahsi tedbirlerin peşindedir… Yani Atatürk benim siyasi kararlarımı belirleyen temel parametredir. Ona kasıtlı olarak zarar verenler ve küçültenlerle tavizsiz mücadele etmek milli görevlerimden biridir. KİMSE AKP GİTSİN DE NASIL GİDERSE GİTSİN DİYEMEZ (U.D.): ABD'nin getirdiği vize kısıtlamaları haysiyet kırıcı olması bir yana ekonomimizin kırılganlıklarını daha da artırma potansiyeli taşıyor. Rusya'yla ilişkilerse çok inişli çıkışlı… Bunları nasıl yorumluyorsunuz? (A.Ç.): Dış politika kulvarında kuşku verici sessizlikler var. Örneğin; ABD İdlib'e Rusya'yla birlikte, Rusya'nın planlayıp icra ettiği bir askeri işbirliğiyle girmemize ses çıkarmıyor. İlginçtir NATO S-400'ler konusunda herhangi bir tepki vermiyor. Ancak bizim için en stratejik bölge olan ve PYD/YPG'lilerin bulunduğu Afrin, Rusların kontrolünde. Sanki bir iyi polis kötü polis oyununun içine düşürülmüş gibiyiz. Pentagon'un ‘tek muhatabımız Türk Ordusu' beyanına AKP'den çıt çıkmıyor. AKP hükümetine karşı ağır bir tutum var burada ve emin olun bu olan bitenlerden sevinmiyoruz. Kimse AKP gitsin de nasıl giderse gitsin diyemez. (U.D.): Bazılarının iddia ettikleri gibi gözden mi çıkarıldık? Yoksa tam bağımsızlığımızı ve geleceğimizi kazanacak bir güce mi eriştik? (A.Ç.): İkisi de değil… Sadece on beş yıllık AKP iktidarlarının fiyaskolarının zirve yaptığı günlerden geçiyoruz. Her şey AKP'nin bugün sözde kafa tuttuğu ABD ile birlikte Esat'ı devirmeye çalışması ve mezhepsel dış politikalar uygulaması ile başladı. Başarısızlığa uğradıkça Rusya, Amerika, İran arasında o kadar çok taraf değiştirdiler ki, itibarımızı sarstılar. FETÖ'NÜN MUCİTLERİ KİMLERDİ? (U.D.): Ama AKP ve FETÖ'den çok zarar görmüş bazı yorumcular da dış politikada Rusya-İran-Çin'le daha kapsamlı bir işbirliğine gidilmesi fikrine dayalı bu Avrasyacı anlayışı olumlu buluyor ve destekliyorlar. Bir de ABD'nin 15 Temmuz ve FETÖ bağlamında Türk Milleti'ne büyük zarar veren bir rolde olduğuna ilişkin temelsiz olmayan yaygın kanaat var! Bu gerçek de dikkate alındığında Erdoğan'ın yeni dış politikasına belli kayıtlarla destek vermenin yanlış olduğu söylenebilir mi? (A.Ç.): AKP iktidarlarının kurdukları dış ilişkilerin mahiyetine bakmak gerekir. Nitekim AKP'nin algı operasyonlarının en büyük destekçisi ve mucidi o zamanki adıyla ‘Hizmet Hareketi'ydi. Peki ‘Hizmet Hareketi'nin mucitleri kimlerdi? ABD ve AB… 3 Kasım 2002 genel seçimlerinden 12 Eylül 2010 referandumu ve 17/25 Aralık'a kadar tüm taraflar arasındaki işbirliği tıkır tıkır çalıştı. Kumpaslarla devletin kozmik bilgilerinin sayıları ve kimlikleri belirsiz düşman güçler için ulaşılabilir hale geldiğine tanık olduk. Bütün bu noktaya kadar dış merkezli bazı kuruluşların FETÖ'ye desteklerine ilişkin delillerin var olduğunu söylemek yanlış olmaz. Ancak aynı ölçüde doğru olan şey, Sayın Erdoğan'ın da son dört yıla kadar benzer bir desteği tepe tepe kullandığıdır. Bu yüzden ABD Büyükelçiliği'ne FETÖ'cüleri kimin soktuğunu araştıran AKP, bunları devlete kimin soktuğunu araştırmamıza izin vermiyor!.. BİZDEN SAĞLAM MÜTTEFİK OLUR, MANDA ASLA! (U.D.): Bu durumda Batılıların kuvvetler ayrılığı ve hukukun hakimiyeti bağlamında AKP iktidarına yaptıkları eleştirileri samimi buluyor musunuz? (A.Ç.): Buluyorum ancak Türk Milleti'nin bugün içinden geçtiği bu antidemokratik rejimin oluşmasında Amerika ve AB'ye büyük sorumluluklarının bulunduğunu hatırlatırım. Ne yazık ki dünya çapsız liderler döneminden geçiyor. Onlar da müttefiklik ilişkileri ile mandacılık ilişkilerini karıştırdılar. Bizden sağlam müttefik olur ama manda asla! Batılılar, Türk Milleti'nin özgürlük ve onur konusunda kendi vatandaşlarına benzer bir karakter kazanmasını asla istememişlerdir. Çünkü böyle bireylerden oluşan Türk Milleti'nin kalkınıp, güçleneceğini biliyorlardı. Bunu istemediler. Yeni bir iktidarla artık bu yanlıştan dönme zamanı geldi çünkü kimseye faydası yok. ABD OLUR DA RUSYA VE ÇİN EMPERYALİST OLAMAZ MI? (U.D.): ABD ve AB'yi eleştiren yorumculara yakın olduğunuz söylenebilir mi? Bu görüşte olanların şu anda Erdoğan'ın dış politikasını desteklemeleri doğrudur denilebilir mi? (A.Ç.): Ben sadece gerçeğe yakınım. Şimdi ‘Erdoğan yelkenlerinin yönünü ABD ve AB'den Rusya-İran-Çin istikametine çevirmişse, bu iyi bir şeydir; en azından emperyalistlerin çizgisinden çıkmış oluyoruz' deniliyor. Ancak Rusya ve Çin'in de kendi dış politikaları olduğu ve bunun da emperyalist unsurlar içerebileceği gözden kaçırılıyor. Erdoğan'ın kendi çıkarlarına dayalı dış politikasına ‘anti emperyalist' diyerek sözde meşruiyet kazandırmayı ise ayıplıyorum. Erdoğan'ın çıkarları eşittir vatanın çıkarları değildir. Trump 9 Mayıs'ta PYD'ye silah gönderilme kararını onaylayacak, sen 14 Mayıs'ta Amerika'ya gideceksin… Son gezide 11 milyar dolarlık uçak alımına imza atacaksın, Mehmet Şimşek'i IMF toplantısına göndereceksin ki, pazarlıklarda bulunsun ve sonra ‘ver mehteri!' Yemezler! ‘BARZANİSTAN' AKP SAYESİNDE FİİLEN KURULDU (U.D.): O halde dış politikadaki değişimleri neye bağlıyorsunuz? (A.Ç.): Ben buna değişim demiyorum, savrulma diyorum. Bunların nedeni doğrudan doğruya sayın Erdoğan'ın kişisel çıkarları ve hedefleri ile ilgili. ‘Niyeti böyle olsa bile önemli olan sonuç' diyenlere de ‘Sonuç ne kardeşim' diye sorarım. Sözde Suriye'ye demokrasi getireceklerdi!.. Ağır ekonomik bedeller bir yana kan ve gözyaşından başka ne görüyorsunuz? El Bab'a, İdlib'e neden gidiyor kahraman ordumuz? AKP yanlış siyasetlerinin ortaya çıkardığı sınır güvenliği sorunu ve PKK/PYD koridorunun uydu devlete dönüşmesini önlemek için… Peki AKP sayesinde “de facto” kurulmuş olan ‘Barzanistan' ne olacak? Sayın Erdoğan Barzani'ye ‘Bir gece ansızın gelebiliriz' dedi, ‘geldik' sesini İdlib'den duyduk. Böyle davranan bir siyasinin dış politikada ağırlığı ne kadar çeker takdirinize bırakıyorum. (U.D.): Peki sizin çok olumsuz bulduğunuz bu şartlardan Türkiye nasıl çıkacak? (A.Ç.): Sayın Dündar biz bir kasırga yaşıyoruz. Bu kasırganın yön değiştirme ihtimali de sayın Erdoğan iktidarda kaldıkça yok. Çünkü o iddia ettiği gibi merkez siyasetçisi olamadı. İçinden geldiğim merkez geleneğinin temel değerleri vardır. Örneğin; ılımlılık ve yumuşaklık, Atatürk'ü yürekten sahipleniş… Bunlar AKP'de hiç olmadı. Müslümanlar artık AKP'nin İslâm'a çok zarar verdiğini görüyorlar. Yani asıl ‘metal yorgunluğu' sayın Erdoğan'da görülüyor. (U.D.): Konuşmamız gereken başka bir önemli gelişme daha var: Cumhurbaşkanı'nın Kadir Topbaş'tan sonra açıkça Melih Gökçek'in ve aralarında Bursa ve Balıkesir Büyükşehir başkanlarının da bulunduğu isimleri istifaya zorlamasını nasıl yorumluyorsunuz? (A.Ç.): İktidarını uzatmak için bunları kurban ediyor. Bakın Sayın Dündar, Türk Milleti 16 Nisan'da ‘parlamenter sistemi' savunanlar açısından tamamen gayrı-adil ve hatta ‘kirli' koşullarda gerçekleştiren referanduma götürüldü. Biliyoruz ki, sandıktan YSK operasyonuyla çok zayıf bir evet çıkabildi. Aslında Türk Milleti hayır demişti. Yani sayın Erdoğan ‘Atı alan Üsküdar'ı geçti' dese de sandıktan hayır çıktığını ve bunun 2019 seçimini kazanmaya yetmeyeceğini biliyor. Bu ihtimali önlemek için neler olabileceğini 7 Haziran 2015 ile 1 Kasım 2015 arasındaki iki genel seçim arasında gördük. Ancak siyasette aynı oyun nadiren etkili olur. Dolayısıyla mecbursanız aynı oyunu değil en azından onun farklı versiyonlarını sahneye koyarsınız. (U.D.): Nasıl bir oyun? (A.Ç.): Yeni oyununu ‘AKP'de metal yorgunluğu var'diyerek sahneye koymaya başladı. Ardından bu yorgunluğun tedavisi için örgütlerde sözde yenilenme operasyonlarını başlattı. Tabii bu kadarı ‘AKP yenileniyor' propagandasına yetmezdi. Etkili kurbanlar lazımdı. Onlar da elbette 15 Temmuz'daki rolleri ama daha önemlisi FETÖ ilişkileri kamuoyu açısından hâlâ karanlık olan İstanbul ve Ankara Büyükşehir Belediye Başkanları olacaktı. Kadir Topbaş'ın istifası da, daha dirençli ve inatçı bir karakter olan Melih Gökçek'in gerçekleşecek istifası da işte hep bu yenilenme izlenimi için. (U.D.): Peki bu izlenim verilecek de ne olacak? (A.Ç.): Beklentisi, Türk Milleti'nin yarıya yakın bir kesiminin yine ‘reis' deyip kayıtsız koşulsuz kendisini desteklemesi. Peki bu beklenti gerçekleşebilir mi? Gerçekleşmesi için bir dizi görüntüsel operasyon kapıda olabilir. Ciğerim yanıyor bunları söylerken. Bir şehit daha vermemek için yanılmaya ve binlerce özür dilemeye hazırım. Bazıları da ‘Aaa adam işte ABD'ye ve emperyalizme posta koyuyor. Desteklenmeli' demeye devam etsinler bakalım. Ama bu kez sandığı şey olmayacak… Çünkü Lincoln'ün söylediği gibi ‘Herkesi her zaman aldatmanız mümkün değildir.' Kaldı ki anketler de bunun işaretleri görülmeye başlandı. Kısaca Cumhuriyeti kuran ruh, hem değerlerinin hem de kendisine gerçekten bağlı olanların gücüyle bu kez kazanacak!..

UĞUR DÜNDAR

Korkusuz, dürüst, Atatürk milliyetçisi bir Başbakan; ‘Karaoğlan’ Ecevit!..

70'li yıllar… Mevsim kış… İstanbul'un yoksul arka sokaklarından birindeyiz… Tek tük atıştıran kar tanelerinin yüzümüze ok gibi saplandığı bir gece yarısı soğuğunda, kameraman arkadaşımla, sabahçı kahvesindeki inşaat merdivenine tırmanarak “bekar odası”na çıkıyoruz! Çünkü çatıdaki barınağa tek çıkış yolu bu inşaat merdiveni!.. Hayatımda ilk kez gördüğüm “bekar odası” uzun, upuzun, ilk bakışta hiç bitmeyecekmiş gibi gelen bir izbelik!.. Yaklaşık 50 ranzanın tümü, altlı üstlü dolu… Kirden simsiyah olmuş çarşafsız yataklarda sızıp kalmış insanlar, gök gürültüsünü andıran horultularla uyuyor. Ciğerleri sökülürcesine öksürenler bile, o derin uykuları bölemiyor. Çoğu inşaatlarda boğaz tokluğuna çalışan, ya da iş bulabilme umuduyla “taşı toprağı altın” (!) İstanbul'a gelen fena halde çaresizlerin arasından geçerek, dipteki cılız, arada bir göz kırpan ışığa doğru ilerliyoruz. Üzerindeki toz toprak nedeniyle her an sönecekmiş izlenimi veren ampulün sarktığı yerde ne duruyor biliyor musunuz? Başında kasketi, mavi gömleği, omzundaki bembeyaz güvercini ve umut veren bakışlarıyla Bülent Ecevit… “Karaoğlan”, bekar odasının umutsuzlarına gülümsüyor… Fotoğrafta ABD Başkanı George W. Bush’la görülen merhum Başbakan Bülent Ecevit, saygı gösterilen bir devlet adamıydı * * * Haziran 1977… Türkiye, birkaç hafta sonra genel seçime gidecek. CHP Genel Başkanı Bülent Ecevit, son mitinglerinden birini, “1 Mayıs Katliamı”nda 34 yurttaşımızın hayatını kaybettiği Taksim'de yapıyor. Meydanı hıncahınç dolduran coşkulu kalabalık “Başbakan Karaoğlan”, “Halkçı Ecevit” sloganları atarken o, müthiş hitabet gücüyle dönemin Başbakanı merhum Süleyman Demirel'e veryansın ediyor! Taksim'deki mitingden vazgeçmemesi halinde meydandaki otelden kendisine ateş açılarak suikast yapılacağı istihbaratını aldıklarını söyleyen ve oraya gitmemesini isteyen Demirel'e meydan okuyor: “İşte Taksim'de, halkımla birlikteyim. Beni vurmalarını bekliyorum!.. Hodri meydan!..” diyor. Otobüsün üstünde ve onun tam arkasında, mitingi izleyen ve endişeli bakışlarla oteli gözleyen gazetecilerden biri de benim. Neyse ki korkulan olmuyor. Coşkunun ve seçimi kazanma umudunun doruğa çıktığı tarihi miting, dakikalarca süren alkışlarla sona eriyor… * * * O dik duruş, korkuya meydan okuyuş Karaoğlan'ın Cumhuriyet Halk Partisi'ni iktidar yapıyor… * * * Yine 70'li yıllar, kış… İstanbul'da dondurucu soğuklar kol geziyor… Sarayburnu'nda, Sarai Sierra adlı Amerikalı turist kadının öldürüldüğü yer var ya, işte tam oralar… Haber için surların önünden geçerken, mağaradan farksız bir oyuktaki hareketlilik dikkatimi çekiyor. Hemen aracımızı durdurup, kameraman arkadaşımla birlikte iniyoruz. Mağaraya yaklaşırken içeriden eli bıçaklı biri fırlıyor! “Gidin ulan… Beni ve çocuklarımı başımızı soktuğumuz bu mağaradan da mı edeceksiniz?. Defolun yoksa vururum” diye bağırıyor. Niyetimizin kendisine zarar vermek olmadığını, tam tersine yardım etmeye çalışacağımızı söyleyip, güçlükle ikna ediyoruz. Oyuğa girdiğimizde ne görelim? Sapsarı saçlı, mavi gözlü dünyalar güzeli iki çocuk, korkudan fal taşı gibi açılmış gözlerle bize bakmıyor mu? İçerisi öylesine soğuk ki, adeta derin dondurucu gibi!.. Ayrıca duvardan şelale hızıyla şarıl şarıl su akıyor! Adam kameraya anlattığı acılarla dolu hikayesini şu sözlerle noktalıyor: “Umudum Karaoğlan!.. Beni ve çocuklarımı bu kör karanlıktan ancak Karaoğlan çıkarır!..” Nitekim çıkarıyor da… Talihsiz adam ve çocukları “Karaoğlan'ın talimatıyla bir hafta içinde mağaradan, sosyal konuta taşınıyor!.. 70'li yıllar devam ediyor… TRT Ankara Televizyonu'nda programlar hazırlayıp sunuyorum. Bir bayram öncesi TRT'nin efsanevi Genel Müdürü İsmail Cem arıyor. Başbakan Bülent Ecevit'in eşi Rahşan Hanım'ın kurucusu olduğu Köy Derneği'nin bir etkinliği için beni çağırdıklarını söyleyerek “Uğur Bey, Rahşan Hanım sizi seviyor, takdir ediyor. Köy Derneği'ne yardım için bir gece düzenlemişler, acaba siz de katılıp bir şeyler söyler misiniz” diye soruyor. Hiç düşünmeden “Efendim, ben TRT'de çalışan bir devlet memuruyum. Böyle bir etkinlikte sahneye çıkmam eleştiri alabilir. Sizi, beni ve kurumumuzu kamuoyu önünde zor durumda bırakabilir” diyorum. “Peki o zaman siz kendiniz bunu münasip bir şekilde anlatın, zira yanlış yorumlayabilirler” diyor. * * * Akşam saatlerinde verilen adrese, dünyaca ünlü keman virtüözü Suna Kan ve eşi Faruk Güvenç'in evlerine gidiyorum. Meğer Rahşan ve Bülent Ecevit çifti konuklarıymış. Kuru fasulye, pilav ve biradan oluşan yemekten ikram ediyorlar. Ecevitler, yemek sırasında dile getirdiğim Köy Derneği gecesiyle ilgili kaygılarımı anlayışla karşılıyorlar. Ayrıca televizyon programlarımı büyük beğeniyle izlediklerini söyleme inceliğini de gösteriyorlar. Unutulmaz anılarla dolu yemeğin sonunda “Efendim, sizi daha fazla rahatsız etmeden baş başa bırakayım” diyerek izin istiyorum. Başbakan Bülent Ecevit “Olur mu Uğur Bey, biz de kalkıyoruz. Evinize bırakırız” diyor! Şaşkınlık içinde “Aman efendim, çok mahcup olurum” desem de, Başbakan ısrarından vazgeçmiyor. Aşağıya indiğimizde iri yarı Koruma Müdürü Mümtaz Karaduman kapıda bekliyor. Çevrede başka hiçbir koruma da görünmüyor. Yani Türkiye Cumhuriyeti Başbakanı, tek kişi tarafından korunuyor!.. Makam aracı da siyah renkli Renault marka station-wagon model bir otomobil!.. Hiç unutmuyorum, beni ön koltuğa oturtuyorlar. Koruma müdürü de bagaja geçiyor! Bu şekilde Kennedy Caddesi'ndeki evimin önüne kadar geliyoruz. Tam kapıyı açmak için uzandığımda Başbakan Ecevit benden önce davranıp iniyor ve bir hamlede kapımı açıyor! Mahcubiyetimden ne diyeceğimi bilemiyorum! Rahşan Hanım içeriden “Zahmet ederek oraya kadar geldiniz, size çok teşekkür ederiz Uğur Bey” diye sesleniyor. Karşılıklı iyi geceler diledikten sonra onları uğurluyor, gecenin karanlığında ilerleyen makam aracının ardından bakakalıyorum… * * * Bir de günümüzü düşünün. Eskortlar… Jammerler… Lüks makam otoları ve jeeplerden oluşan yüzlerce araçlık konvoy… Sokaklarda, köşebaşlarında ve yüksek binalarda konuşlanan binlerce sivil-resmi polisler… Kritik noktalarda keskin nişancılar… Çevrede kuş uçurtmayan dev bir koruma ordusu…Neredeyse hayatın doğal akışının durduğu anlar… * * * Bir yanda önerisini reddeden bir televizyon habercisini makam aracıyla evine kadar getirip, kapısını açan bir Başbakan, diğer yanda sadece kendisine biat edenleri makam uçağına alan, eleştirenleri işlerinden eden, hatta cezaevine girmelerini bile isteyen bir zihniyet!.. * * * Nereden, nereye!.. Meğer ne güzel günlermiş onlar… Meğer ne büyük, ne yiğit, ne kadar mütevazı bir insanmış Bülent Bey… Nur içinde yat “Kıbrıs Fatihi”, Atatürk milliyetçisi değerli Başbakanım…

UĞUR DÜNDAR

Onlar Atatürk’ün zeki, çevik ve ahlaklı sporcuları!..

1 Aralık 2012'yi daha dünmüş gibi hatırlıyorum. Çünkü değerli gazeteci kardeşim, “İyi Altınordulu” Atillâ Köprülüoğlu ile, artık tarih olan Alsancak Stadyumu'nda oynanan Altınordu-Darıca Gençlerbirliği maçına gitmiştik. ‘'Cumhuriyet'in ilk kulübü'', basketbolda da Türkiye'nin ilk şampiyonu olarak bildiğim Altınordu'yu yıllardır izlememiştim. Galibiyetle sonuçlanan karşılaşmadan çok, tribünlerdeki Altınordu formalı yüzlerce çocuk dikkatimi çekmişti. Atilla, takımlarını coşkuyla ama en ufak bir kötü tezahürat yapmadan destekleyen çocukların Altınordu Futbol Meslek Okulu'nun çeşitli yaş gruplarındaki sınıflarında futbol eğitimi aldıklarını, ayrıca her çocuk gibi ilköğretim okullarına da devam ettiklerini söylemişti. *  *  * O günden bu yana, 5 yıl önce Başkan olan Seyit Mehmet Özkan'ın elinde füze gibi yükselen, halen TFF 1'inci Lig'de oynayan Altınordu'nun başarılarını heyecanla ve alkışlayarak takip etmeye başladım. Alkışlıyorum, çünkü Altınordu, profesyonel ligde hiç yabancı futbolcu bulundurmayan ve alt yapıdan yetiştirdiği gençlerle mücadele etmeyi ilke edinen tek kulüp. Alkışlıyorum, çünkü Milli takımlara 3'ü “A” olmak üzere 35 futbolcu veriyor. Alkışlıyorum, çünkü ‘'Donkişot'' lakaplı sanayici-işadamı Seyit Mehmet Özkan, cebinden oluk gibi para akıtarak tesisler kuruyor, futbol sahaları yapıyor ve “Çocuk yaşta keşfedilip eğitildiği takdirde 80 milyonluk Türkiye'den her yıl çok sayıda yıldız futbolcu çıkabileceğine” inanıyor. Alkışlıyorum, çünkü döviz üretemeyen ülkemizde yabancılara dolar yağdıranlara inat, Türk gençlerine güveniyor ve şans tanıyor. Alkışlıyorum, çünkü projeleri Türkiye Futbol Federasyonu'ndan (TFF) gereken desteği almamasına rağmen futbol okullarında yıldız adayı 6 bin çocuğu eğitiyor. Alkışlıyorum, çünkü çocuklar da kendisine “Başkan” denilmesinden hoşlanmayan, sadece “Altınordu armasının yeddiemini” olarak anılmayı isteyen Seyit Mehmet Özkan'ın inancını ve emeklerini boşa çıkarmıyor. Alkışlıyorum, çünkü her sene teknik direktör ve ekip değiştirmiyor, 8 yıldır namuslu bir futbol emekçisi olan Hüseyin Eroğlu ve yardımcılarıyla çalışıyor… *  *  * En fazla alkışı hak eden yanına gelince; Altınordu sadece iyi futbolcu yetiştirmiyor. “İyi birey, iyi vatandaş, iyi futbolcu” mottosuyla hareket ederek Cumhuriyet'in 100'üncü yılı için, Türk gençlerin Avrupa kupalarında başarıdan başarıya koştukları bir takım yaratmayı ve böylece bir devrimi gerçekleştirmeyi hedefliyor. Bu hedef için koşan her futbolcu, profesyonelliğe geçerken Futbol Meslek Yemini ediyor. Benim de birini seyrettiğim törenlerde futbolcular özetle; “İyi birey, iyi vatandaş, iyi futbolcu sloganına sıkı sıkıya sarılacağına… Ülkesine ve insanlığa örnek bir futbol sosyal girişimcisi olacağına… Adaletli, saygılı, yardımsever ve yurtsever olmayı ilke edineceğine… Yurdunu, milletini ve bayrağını her şeyin önünde tutacağına.. Hiçbir şekilde ırkçılık ve ayrımcılık yapmayacağına…” Şerefi üzerine ant içiyor. *  *  * Geçen hafta Adana'daki Halk Arenası'na giderken, Adnan Menderes Havalimanı'nda Altınordu'nun U16 gençlerine rastladım. Onlar da Adana Demirspor'u 9-0 yendikleri maç için gidiyorlarmış. Çocukların görünümü bir futbol takımından çok kolej ekibini andırıyordu. Hocalarının bir işaretiyle çevremde toplanıp fotoğraf çektirdiğim gençler, her adımlarında örnek bir disiplin sergiliyordu. Uçakta dikkat ettim, hepsi kafalarını kaldırmadan kitap okuyordu… *  *  * Milli Takım Teknik Sorumlularının aldıkları yığınla paraya, futbolculara verilen milyon dolarlık primlere rağmen, uluslararası alanda başarısız olmaları karşısında karamsarlığa kapılmanın hiç gereği yok. Altınordu'nun Büyük Önder Atatürk'ün izinden giden “Zeki, çevik ve ahlaklı” futbolcularının milli formayı onurla taşıyacakları ve başarılarıyla milletimizin yüzünü güldürecekleri günler yakındır…

UĞUR DÜNDAR

Türkiye küresel kıskaçtan nasıl kurtulabilir?..

Önce kısa bir hatırlatma: Neydi küresel emperyalizmin Büyük Ortadoğu Projesi? Öncelikle coğrafyamızdaki petrol ve doğalgaz zenginliklerinin üzerine oturarak petrole muhtaç Çin ve enerjiyi yüksek maliyetle üreten Rusya başta olmak üzere, hızla büyüyen ekonomileri kontrol altına almaktı. Bu amaçla Ortadoğu bölünüp parçalanacak, Büyük İsrail'in güvenliği için de “taşeron” PYD-PKK-YPG devleti kurulacaktı. Bu devletin Akdeniz'e açılması için Suriye'de rejim devrilecek ve ülke bölünecekti. Ama asıl hedef Şii İran'dı!.. Hedefe ulaşmak için de İran, tıpkı Saddam'a yapıldığı gibi adeta bir bardak suya muhtaç hale getirilecekti!.. Büyük hedeflerden biri de Türkiye'nin üniter yapısı ve caydırıcı güce sahip Türk Silahlı Kuvvetleri idi. Bu nedenle Türk Silahlı Kuvvetleri senaryonun hayata geçirilmesinin önündeki engellerden biri olarak görülüyordu. Engeli aşmak için FETÖ eliyle Türk Silahlı Kuvvetleri'ne ağır darbe indirmek, yurtsever-Atatürkçü subaylarını çeşitli iftiralar ve kumpaslarla tasfiye etmek gerekiyordu. Nitekim TSK'ya yönelik hain tasfiye operasyonu 2007'den itibaren dalga dalga gerçekleşiyordu. *  *  * Şerden hayır doğar mı? Rusya'nın başını çektiği, “Barzani Referandumu”nun da oluşumunu hızlandırdığı Türkiye, Irak, İran ve Suriye'nin dörtlü ittifakı, yaşadığımız coğrafyanın makus talihini değiştirecek bir barış sürecini başlatabilir mi? Hatta mezhep çatışmalarını ortadan kaldırarak, uluslararası nifak odaklarının körüklediği düşmanlıkları barışa dönüştürebilir mi? Irak ve Suriye'nin toprak bütünlüğünü koruyup, sıranın İran ve Türkiye'ye gelmesinin önüne geçilmesini sağlayabilir mi? Küresel emperyalizmin tezgahladığı kanlı oyun, artık net bir şekilde ortaya çıktığına göre niçin görülmesin ve niçin sağlanmasın?.. Eğer mezhepçi politikalar terk edilir ve Büyük Önder Atatürk'ün “Yurtta barış, dünyada barış” ülküsü etrafında dayanışma ve dostluk duygularıyla bir araya gelinirse, imkansızmış gibi görünen bu gelişmelerin hepsi gerçeğe dönüşebilir. *  *  * Peki küresel emperyalizm bu rüyanın gerçekleşmesine ve Ortadoğu karanlığının üzerine barış güneşinin yeniden doğmasına izin verir mi? Kuşkusuz vermez! Rusya basınındaki iddialara bakılırsa, bu amaçla gizli servisler devreye sokularak terör saldırıları ve suikastlar düzenlenebilir. Böylece kaos ortamları yaratılarak, işgallerle sonuçlanacak iç çatışmalar bile çıkarılabilir. *  *  * Yaşanılan bu kritik ve tarihi süreçte ülkemizin asıl ihtiyacı birlik ve bütünlüktür. En büyük dezavantajı da hukuk ve demokrasi dersinde sınıfta kalmış olmasıdır. Ayrıca Türk Silahlı Kuvvetleri'nin Ergenekon, Balyoz gibi kumpaslar ve FETÖ sızmaları nedeniyle caydırıcı gücünden büyük kayıp vermiş olması da, ne yazık ki önemli bir zafiyettir. Peki küresel kıskacı bertaraf edebilmek için ne yapmak gerekir? Burada kilit isim Cumhurbaşkanı Tayyip Erdoğan'dır. Eğer 2007 yılı öncesine döner, “gelişerek değiştim” diyerek geldiği iktidarının ilk yıllarındaki Tayyip Erdoğan gibi olmayı başarabilirse, emperyalizmin oyununa karşı toplumun birlik ve bütünlüğünü sağlayabilir. Bunun için de, kendisine oy atmayanları ötekileştirip toplumu kutuplaştırmaya derhal son vermesi, Atatürk ilkeleriyle Cumhuriyet'in laik ve demokratik kuruluş felsefesini içtenlikle benimsemesi, tek adam zorlamasından vazgeçerek parlamenter demokrasiyi tüm kurum ve kuruluşlarıyla yaşatmayı tercih etmesi, laik eğitim ve basın özgürlüğü üzerindeki baskıları durdurup bağımsız yargıyı yeniden hayata geçirmesi gerekir… Bunlar yapılması zor şeyler ama bizi kuşatan tehlikeleri başka türlü aşabilmek daha zor!.. Yedi düvele tıpkı Çanakkale'deki gibi tek beden halinde meydan okumanın başka yolu da yok. Yaşasın Türkiye, yaşasın Cumhuriyet…

UĞUR DÜNDAR

Cesur gazeteci Hüsnü Mahalli doğruları söylemeye devam ediyor!..

Suriye krizinin tırmanmaya başladığı günlerdi. Dönemin Başbakanı Tayyip Erdoğan, Dışişleri Bakanı Ahmet Davutoğlu'nun telkinleriyle Beşar Esad'ın iki ay içinde devrileceğini söylüyordu. İkisi de öylesine emin konuşuyorlardı ki, kısa süre sonra Şam'daki Emeviye Camisi'nde cuma namazı kılmaları bekleniyordu! Yandaş medyaya ve her gece TV kanallarında boy gösteren uzmanlara (!) göre; artık Suriye'de Esad sonrasının konuşulmasının zamanı gelmişti! Onlar için Esad, tarih sahnesinden çoktan silinip gitmişti!.. Ama “O”, tam tersini dile getiriyor, ısrarla Esad'ın gitmeyeceğini iddia ediyordu. Bununla da yetinmiyor, Türkiye'nin dünyanın dört bir yanından Suriye'ye akın eden ruh hastası küresel teröristlere göz yummaması gerektiğini, bizim çıkarımızın bunlara karşı Esad rejimiyle birlikte hareket etmekten geçtiğini belirtiyordu. Bu uğurda başta Rusya olmak üzere Irak ve İran gibi etkin tüm ülkelerle işbirliği yapmanın zorunluluğuna işaret ediyordu. Ancak uyarılarını kimse dikkate almadığı gibi sosyal medyanın lince doymayan bindirilmiş kıtalarına hedef gösteriliyor, akıllara durgunluk veren iftira ve hakaretlere uğratılıyor, sonuçta hasta haliyle demir parmaklıkların ardına atılıyordu… * * * Nitekim aradan geçen zaman onun tüm öngörülerinde haklı olduğunu ortaya çıkarıyor, Beşar Esad yerine onun iki ayda gideceğini söyleyen Ahmet Davutoğlu, AKP Genel Başkanlığı ve Başbakanlık makamlarından gidiyordu!.. * * * Son gelişmeler üzerine de iddialı öngörülerde bulunup cesur yorumlar yapıyor. Örneğin coğrafyamızda barış ve çözüm döneminin başlayabileceğini öne sürerek şu görüşleri paylaşıyor: “Son altı yıldır farklı gerekçelerle hep kavgalı olan Irak, İran, Türkiye ve Suriye, şimdi aynı cephedeler! Hem de kısa süre öncesine kadar Ankara'nın dostu olan Barzani yüzünden! Kanımca bu dörtlü işbirliği bölgede çok şeyi değiştirir. Yani gelişmeler yalnızca referandumun iptal edilmesiyle sınırlı kalmaz. Olay, bölgenin etnik ve mezhepsel tüm sorunlarından kurtulması gibi müthiş bir çözüme evrilebilir. Bu açıdan baktığımızda Cumhurbaşkanı Erdoğan'ın geçen haftaki İran ziyaretinde Kerbela'yı, Hasan ve Hüseyin'i anması büyük önem taşıyor. Bozulmadığı takdirde dörtlü beraberlik, hem “Suriye Krizi”ni çözer, hem de ABD'nin o ülkedeki varlığına ve PYD'ye olan desteğine son verdirebilir. Bu ise Suriye'nin birliğini koruduğu gibi, Türkiye'yi çok rahatlatır. Dörtlü işbirliği ya da ittifak, aynı zamanda Suudi Arabistan-Katar gerginliğinin sonlandırılmasına da yardımcı olur. Putin ile Suudi Kralı Selman arasındaki görüşmeler ve Putin'in olası Kral Muhammed'e desteği, Suudi-Rus ilişkilerinde yeni ve önemli bir dönemi başlatabilir. Böyle bir süreç, Katar krizi ve Yemen Savaşı'nın son bulmasına katkı sağlayabilir. Ayrıca Suudilerin Suriye sorununun çözümüne destek vermesinin yanı sıra Irak'ın toprak birliğini de pekiştirir. * * * Arap medyasına göre Suudiler ve Birleşik Arap Emirlikleri (BAE), Türkiye'yi rahatsız ettiği için Barzani'ye destek veriyor. Yine haberlere göre; Kuzey Irak'taki bazı Sünni aşiretler, İran destekli merkezi hükümetin Şiiliğini bahane ediyor ve bu nedenle Barzani'ye arka çıkıyorlar. Ancak bu aşiretlerin bir zamanlar Ankara'nın müttefiki olduklarını unutmamak gerekiyor. Tıpkı Hamas gibi. O da şimdi Mısır'ın dediğini yapıyor ve Mahmud Abbas ile barışmak zorunda olduğunu görüyor. Böyle bir durum Mısır-Türkiye yakınlaşmasına bile yol açabilir. * * * Barzani ise iki yıldır yaptırmadığı başkanlık ve parlamento seçimlerinin 1 Kasım'da gerçekleşeceğini söylüyor… Barzani böylece referandumun psikolojik ortamından yararlanmayı, bir kez daha başkan seçilerek partisi KDP'ye zafer kazandırmayı hedefliyor. Tabii bölge ülkeleri onun planlarını bozmayı başaramazlarsa!..” * * * Bu öngörülerin sahibi, Halk TV ekranından ve Yurt Gazetesi'ndeki yazılarından tanıdığımız Hüsnü Mahalli… O, yaşadığımız coğrafyanın tarihini, gerçeklerini ve savaşların nedenlerini çok iyi bilen, adeta bölge insanının DNA'sını çözümlemiş, bildiklerini de dürüstçe ve cesurca paylaşmaktan kaçınmayan Ortadoğu uzmanı bir gazeteci… * * * Ama bu özelliğine rağmen adeta dokuz köyden kovuluyor ve varlıklarını halkı yalanla yanıltmaya adamış uzmanların (!) el üstünde tutulduğu ekranların hiçbirine çıkartılmıyor! Onlara inat, tüm söyledikleri doğru çıkan bu değerli ve cesur gazeteci, cuma akşamı, İzmir'in yerel yönetim başarılarıyla göz dolduran ilçesi Seferihisar'da yapacağımız Halk Arenası'nın değerli konukları arasında yer alıyor…

UĞUR DÜNDAR

Bir hayal gerçek oldu: Köy enstitüleri yaşıyor!..

Dün Halk Arenası için Adana'ya giderken, hâlâ geçen haftaki programı yaptığımız Bursa-Nilüfer'de gördüklerimin etkisi altındaydım. Çünkü belediye başkanlığında 18'inci yılını dolduran Mustafa Bozbey, tarihi dokusu ve yeşiliyle ünlü Bursa'nın içinde yepyeni, modern bir kent yaratmıştı. İlk kez karşılaşıp tanıştığım sevilen Başkan Bozbey'e, yolu buraya hiç düşmemiş kişilere bir cümle ile Nilüfer'i nasıl anlattığını sordum. “İlçemiz örnek alınması gereken bir bilim, eğitim, kültür-sanat ve spor kentidir” dedi. Sonra da bu sözlerini doğrulayan, çarpıcı şehircilik uygulamalarını göstermeye başladı. Her şey, her görüntü öylesine etkileyiciydi ki, hiç abartmıyorum, bir ara rüya görüyorum sandım. O nedenle canlı yayın sırasında, “Eskişehir'den sonra Nilüfer'in de herkesin ölmeden mutlaka görmesi gereken kent olduğunu” söyledim. * * * Karşılaştığımda rüya etkisi yaratan Nilüfer gerçeklerinden biri de Köy Enstitüleri'nin günümüze uyarlaması olan Çağdaş Eğitim Kooperatifi'nin (ÇEK) imece ile kurup yaşattığı örnek çağdaş eğitim kurumlarıydı. CHP'nin çok çalışkan, değerli vekillerinden Dr. Ceyhun İrgil'in daveti üzerine gittiğimiz, onun da kurucuları arasında yer aldığı eğitim kompleksini gezerken, gelecekten umutlanmamız için bu modelin mutlaka Türkiye geneline yayılması gerektiğine inandım. Başkan Buğra Kayalar ve çalışma arkadaşlarının sıcak ilgisiyle karşılandığımız bu eğitim yuvası, 22 yıl önce, 23 Bursalı aydın tarafından, kapatılan köy enstitüleri ilham alınarak kurulmuş. Sonra da üye sayısı hızla artmış. Kırsal kesimde okuma olanağı bulamayan yoksul yavrularımızın ilkokuldan başlayarak liseyi bitirinceye kadar aynı çatı altında çağdaş eğitim almaları, bunun da imece geleneğiyle gerçekleşmesi, merkezdeki tüm siyasi eğilimleri temsil eden kurucuların ortak hedefi olmuş. * * * Bugün ÇEK'de, kırsaldan gelen yüzlerce “Kır Çiçeği” modern binalarda eğitiliyor. Ayrıca kız öğrenciler kurumun çiçek gibi bakımlı yurtlarında kalıyor. Kooperatif devletten hiç yardım almıyor. Gelirlerini üye aidatları ve bağışlarla sağlıyor. Kâr payları dağıtılmayıp, tüm kazanımlar, yeni yatırımlara yönlendiriliyor. Böylece imecenin nelere kadir olduğu kanıtlanıyor. ÇEK'in yeni hedefi; üniversite kurmak… Olmazsa olmazı ise; Cumhuriyet'e, Atatürk ilke ve devrimlerine yürekten bağlılık… Tesisleri gezdikçe, öğretmen ve öğrencilerle konuştukça, Cumhuriyet devriminin en büyük itici gücü olan köy enstitülerinin günümüzde de canlandırılıp yaşatılabileceğine yürekten inandım. Ve bu inançla anı defterine şunları yazdım: “Çağdaş Eğitim Kooperatifi'nin çatısı altında Köy Enstitüleri'nin kuruluş felsefesinin yaşadığını görmekten büyük bir mutluluk duydum. Değerli kurucularına, maddi-manevi katkıda bulunanlara ve özveriyle çalışıp yavrularımıza çağdaş eğitim veren herkese minnet dolu teşekkürler… ‘Kır Çiçekleri' hiç solmasın, daha da çoğalarak dünya durdukça yaşasınlar…” * * * Nilüfer'den “Kır Çiçekleri”nin tüm Türkiye'ye yayılarak, içine sürüklendiğimiz karanlığı aydınlatacakları günü yeniden görme hayali ve dileğiyle ayrıldım…

UĞUR DÜNDAR

Atatürk’ün heykellerini yerlerde sürükleyeceklermiş!..

Dün İzmir'de yazdan kalma güneşli bir hava vardı. Denizden evlerimize mis gibi beşinci mevsim kokusu geliyordu. Masmavi gökyüzü ruhlarımızda umut filizleri yaratıyor, tıpkı büyük ozan Nazım Hikmet gibi “Yaşamak güzel şey be kardeşim” dedirtiyordu. *  *  * Akıllı telefonu açıp, Türkiye'nin iç karartıcı gerçeklerini okumaya başlayınca, güzel havanın oluşturduğu iyimser duygular, tıpkı ardında hiçbir iz bırakmadan gelip geçen bir meltem gibi uçup gidiverdi!.. Zira Oda TV'deki görüntülü habere göre akıl hastanesinden raporlu olduğu öne sürülen fesli tarihçi (!), tescilli Atatürk düşmanı Kadir Mısıroğlu, bir video kayıtta gençlere şunları söylüyordu: “İstediğimiz olmuş değildir. Yarı yoldayız. Nasıl buluğa ermemiş bir çocuğa ‘Niye evlenmiyorsun' diyemezsen, Hükümet'e de ‘Niye şeriatı ilan etmiyorsun' diyemezsin. Vakti var. Her ulus bir zamana rehmolunmuştur. Sizin nesliniz İslam'ın mutlak galebesini, küfrün mutlak yıkılışını, heykellerin köpek leşi gibi sürüklendiğini görecek. Siz göreceksiniz. O gün beni hatırlayın…” Yani Mısıroğlu laik, demokratik Cumhuriyet'in ve anayasal düzenin yıkılıp yerine şeriat düzeninin getirileceğini iddia ediyor. Ayrıca suç içeren konuşmasında “heykeller köpek leşi gibi sürüklenecek” derken, akla hemen Atatürk'ün saldırıya uğrayan heykelleri geliyor… *  *  * Öne çıkan haberleri okuduktan sonra aylar öncesinden söz verdiğim bir etkinliğe katıldım. Salona girdiğimde gözlerime inanamadım. Çünkü her yaştan katılımcıya açık etkinliği izlemeye gelenlerin çoğu gençti. Üstelik hemen hepsinin ellerinde imzalatmak için getirdikleri “Ya Atatürk Olmasaydı” ile “Geldikleri Gibi Giderler” adlı son kitaplarım duruyordu. Coşkulu gençleri görünce, Mısıroğlu'nun sözlerini okurken ruhuma çöreklenen karamsar duygular bir anda yerini sabah güneşi altında yaşadığım çocuksu sevince bıraktı. Gençlerle “Atatürk” konulu çok güzel, unutulmaz bir söyleşi yaptık… *  *  * Geçen akşam Halk TV'nin başarılı ekran yüzü Lale Özan Arslan'a birlikte konuk olduğumuzda değerli kardeşim Yılmaz Özdil'in de belirttiği gibi; son yıllarda dozu giderek artan Atatürk'ü unutturma ve hayasızca iftiralarla itibarsızlaştırma çabaları, buna müsait zemin hazırlayanların hiç de ummadıkları bir sonuç verdi! Bu dönemde Atatürk sevgisi Cumhuriyet tarihinin hiçbir zaman diliminde görülmedik düzeye ulaştı. Onlar Atatürk'ü gözden düşürmeye çalıştıkça, Atatürk sevgisi kalplerde ve gönüllerde patlamaya dönüştü… *  *  * Bunu somut bilgi ve gözlemlerime dayanarak söylüyorum. Örneğin kitap fuarlarında Atatürkçü-yurtsever yazarlardan imza alabilmek için uzun kuyruklarda saatlerce bekleyen kitlenin, giderek büyük oranda gençlerden oluştuğunu görüyorum. Yolda giderken önümüzü kesip, okullarındaki öğrenci başkanlığı seçimi için videolu mesaj vermemizi rica eden öğrencilere rastlıyorum. *  *  * Hepsinden önemlisi, yukarıdaki fotoğraflardan çokça alıyor, resim altlarında da benzer mesajlar olduğunu görüyorum: “Siz istediğiniz kadar Atatürk'ü unutturup müfredatı gericileştirmeye çalışın. Biz çocuklarımızı Atatürk sevgisiyle büyütmeye kararlıyız…”

UĞUR DÜNDAR

Ey ülkeyi yönetenler, bu haberi okudunuz mu?..

Hollanda Savunma Bakanı Jeanine Hennis, Birleşmiş Milletler (BM) adına Mali'de görev yapan iki Hollanda askerinin kaza sonucu olan patlama nedeniyle yaşamını yitirmesinde siyasi sorumluluğu bulunduğu gerekçesiyle istifa etti. Hennis ile birlikte Hollanda Genelkurmay Başkanı Tom Middendorp da görevinden ayrıldığını açıkladı. *  *  * Hollanda'daki istifaları okurken aklıma, ülkemizde ihmal ve tedbirsizlik nedeniyle 25 vatan evladının hayatlarını feci biçimde kaybettikleri bir kaza sonrasında yaşananlar geldi. Afyon'da, 25 Mehmetçik'in şehit olduğu cephanelik patlamasının ardından, dönemin Genelkurmay Başkanı Necdet Bey, hastanedeki yaralıları ve şehit yakınlarını teselliye koşmak yerine, Vali İrfan Balkanlıoğlu'nu ziyarete gitmişti! Vali de bu nazik ziyaret karşısında Necdet Bey'e kilim, kaymaklı lokum ve ünlü Afyon sucuklarından hediye etmişti! Yani bir anlamda Necdet Bey'i ödüllendirmişti! İkram sırasında ikisi de, kameralara gülümseyerek poz vermişti! İstifa etmek ise, Türk Silahlı Kuvvetleri'nin en tepesindeki komutan olarak gerek Necdet Bey'in, gerekse sorumlu siyasi mevkideki Milli Savunma Bakanı İsmet Yılmaz'ın akıllarının ucundan dahi geçmemişti!.. *  *  * Ne yazık ki dün de, Hakkari-Yüksekova'da, askeri aracın geçişi sırasında teröristlerin tuzakladığı el yapımı bombanın patlamasıyla 4 askerimiz şehit oldu, 4'ü de yaralandı. *  *  * Yandaş medyada sıradan bir haber gibi bildirilen hain saldırıyla ilgili yazılanları takip edip şehitlerimize rahmet, yaralılara da acil şifalar dilerken, CHP'nin Atatürkçülüğünden taviz vermediği için hayasızca iftiralara uğrayan Konya Milletvekili M. Hüsnü Bozkurt'un birkaç gün önceki bir paylaşımını hatırladım: Türk Silahlı Kuvvetleri'nde 25 yıl süreyle kulak burun boğaz (KBB) hekimi olarak görev yapan yurtsever siyasetçi Bozkurt şöyle diyordu sosyal medya mesajında: “Her gün birer ikişer toprağa düşen evlatlarımızın televizyonlarda herhangi bir maçtaki kıytırık bir hakem hatası kadar yer bulamaması çok acı! Yazık!” *  *  * Bulamaz Sayın Bozkurt, maalesef bulamaz!.. Medyamızda, gencecik bir Mehmetçiğin vatan uğruna şehit düşmesinden, hakem Mehmet'in kıytırık hatası kadar, hatta bazen hiç söz edilmez!.. Çünkü bizim gibi bir türlü gelişemeyen ülkelerde insan hayatı, meşin top kadar değer etmez!..

UĞUR DÜNDAR

AKP’li belediye başkanları neden istifa ediyorlar?..

Yıl 1987… O tarihte Hürriyet Gazetesi'nde çalışıyor, efsanevi Genel Yayın Yönetmenimiz Çetin Emeç'in  desteğiyle yolsuzluk haberleri yapıyorum. Çetin Bey, günümüzün hukuk (!) anlayışında “hükümeti yıkma girişimi” olarak yorumlanan yolsuzluk ve usulsüzlük haberlerimizi, topluma hep amiral gemisinin manşetinden duyuruyor. *  *  * Aynı yıl, 29 Kasım gecesi… O gün yapılan genel seçimin sonucu belli olmaya başlayınca, Çetin Bey'in isteğiyle, röportaj yapmak için Başbakanlık Konutu'na gidiyorum. Dönemin ANAP Genel Başkanı ve Başbakanı Turgut Özal, bilgisayarın başına geçmiş, karamsar bir yüz ifadesiyle seçim bölgelerinden gelen sonuçları takip ediyor. Karamsar çünkü 1983'te yüzde 45 gibi güçlü bir oy çoğunluğuyla tek başına iktidar olan partisi, hızla oy kaybediyor. Merhum Özal'ın bilgisayar ekranında ANAP'ın kesinleşen oy oranı yüzde 34'ü ancak buluyor. Bu da partisine halk desteğinin büyük ölçüde azalmakta olduğunu gösteriyor. *  *  * Bir ara bana dönüp, içtenlikle soruyor: “Uğur Bey, oylarımızdaki azalmayı neye bağlıyorsunuz?..” “Sayın Başbakan, madem içtenlikle sordunuz, ben de aynı samimiyetle cevap vereyim” diyorum. Dikkatle dinliyor… “Oylarınızdaki azalmayı çevrenizi hırsızların kuşatmasına bağlıyorum!.. Hırsızları süratle tasfiye edip Adnan Kahveci gibi dürüst, gerçeği yüzünüze karşı söylemekten çekinmeyen, özgüven sahibi ve üretken kişileri etkin konumlara getirmelisiniz…” Acaba kızacak mı diye düşünürken, başını sallayarak sözlerimi onaylıyor ve “Haklısınız ama siyasette düşman kazanmak doğru değildir. Bunu zamana yaymanız gerekir” diyor. *  *  * Seçim sonuçlarıyla ilgili röportajı tamamlayıp yanından ayrılırken, o gün için yazılmamak koşuluyla söylediklerine son bir yorum ekliyorum: “Siz hırsızların tasfiyesinin zamana yayılması gerektiğini söylediniz ama oy kaybı nedeniyle zamanı geldiğinde operasyonu yapacak gücü bulamayabilirsiniz!..” Nitekim ANAP'taki oy kaybı sürüyor ve Turgut Özal, Cumhurbaşkanı seçildikten bir süre sonra vefat ediyor. *  *  * Günümüze gelirsek; Ülkemizi 15 yıldır yöneten AKP'nin Genel Başkanı ve Cumhurbaşkanı Tayyip Erdoğan, partisinde metal yorgunluğu gözlediğini ve arzuladığı dinamizmi yeniden yakalayabilmek için bazı kişilerin uzun süredir bulundukları makamlardan ayrılmaları gerektiğini söyledi. Çok geçmeden yıllardır İstanbul Büyükşehir Belediye Başkanı olan Kadir Topbaş ile Düzce Belediye Başkanı Mehmet Keleş, peş peşe istifalarını sundular. Bu istifaların ardından, aralarında Ankara Büyükşehir Belediye Başkanı Melih Gökçek'in de bulunduğu bazı yerel yöneticilerin istifa edecekleri, Cumhurbaşkanı Erdoğan'ın kendilerine şubat ayına kadar zaman tanıdığı öne sürüldü. *  *  * AKP'deki beklenmedik gelişmeler üzerine, CHP'nin engin bürokrasi deneyimine sahip İzmir Milletvekili Aytun Çıray, Twitter hesabından şu soruyu yöneltti: “Neden istifa ediyorlar? Hırsızlık mı, FETÖ mü? Yargı duruma el koymalı…” *  *  * Öyle ya… Yurtseverliği ve Atatürkçülüğü neredeyse havada uçan kuşlar tarafından bile bilinen SÖZCÜ FETÖ'cülükle (!) suçlanıp, Gökmen Ulu gibi masumlar aylardır zindanda tutulduğuna göre; Aytun Çıray bu soruyu sormakta yerden göğe kadar haklı değil mi?..

UĞUR DÜNDAR

Manifestom!..

Bazı konularda niçin tarafsız değil de taraf olduğumu, bir kez daha ve altını çizerek belirteyim. Hatta manifesto gibi madde madde yazayım. Zira tam zamanıdır diye düşünüyorum. * * * Atatürk ilke ve devrimlerine, laik, demokratik Cumhuriyet'e, üniter devlete, bayrağıma, Anayasa'nın değiştirilmez maddelerine yürekten bağlıyım ve onlardan yana tarafım. * * * Çoğulcu parlamenter sistemin tüm kurum ve kuruluşlarıyla çalıştırılmasından ve daha güçlü bir demokrasiden yana tarafım. * * * İnanç ve düşünce özgürlüğünden yana tarafım. * * * İktidar borazanlığı yapmayan, siyasi baskıya boyun eğmeyen, ihale kapma aracı olarak kullanılmayan bağımsız basından, evrensel gazetecilik ilkelerinden ve gazetecilerin mesleki faaliyetleri nedeniyle tutuksuz yargılanmalarından yana tarafım. * * * Yargı bağımsızlığından, hukukun üsünlüğünden ve yargı kurumları üzerindeki iktidar baskısının kalkmasından, hak, hakuk ve adaletten yana tarafım. * * * Bilimden, akılcılıktan, aydınlanmadan, çağdaş laik eğitimden yana tarafım. * * * Her türlü kandırılmaya, yalan dolana, istismara, kadın, çocuk ve yaşlılara şiddet uygulanmasına, zalimlere ve zulümlere karşı tarafım. * * * Hırsızlıklara, yolsuzluklara ve tüyü bitmemiş yetim hakkının hangi gerekçe ile olursa olsun yenilmesine karşı tarafım. * * * Haktan, ulusal gelirin hakça paylaşımından, ezilenlerden ve mazlumdan yana tarafım. * * * Emperyalizme, küresel sömürü düzenine karşı tarafım. * * * Atatürk'ün “Yurtta barış, cihanda barış” olarak özetlenebilecek dış politikasından ve tam bağımsız Türkiye ülküsünden yana tarafım. * * * Şimdi bana “Tarafsız ol” diyenlere, yazısından esinlendiğim M. Kemal Adal gibi soruyorum: Ya siz? Bu konularda tarafsız mısınız?..

UĞUR DÜNDAR

Asıl hedef PYD’ye, Akdeniz’e açılacak Kürt devleti kurdurmak

Sevgili okurlarım, Cumhurbaşkanı Tayyip Erdoğan, Irak Kürdistan Bölgesel Yönetimi (IKBY) lideri Mesut Barzani'nin, Irak, İran ve Türkiye'nin baskılarına ve uluslararası alandaki yaygın eleştirilere rağmen gerçekleştirdiği bağımsızlık referandumuna karşı çok sert açıklamalar yaptı. Barzani'yi aşağılayıcı sözcükler kullanan Cumhurbaşkanı, bu girişimin Türkiye için bir beka sorunu yarattığını, ülkemizin yanı başında bağımsız bir Kürt devletinin kurulmasına asla izin verilmeyeceğini belirtti. Ayrıca bunun engellenmesi için siyasi, ekonomik, ticari ve askeri alanlarda gerekli adımların atılacağından kimsenin şüphesi olmaması gerektiğini vurguladı. Bu arada petrol vanasının ve sınır kapısının kapatılması halinde Barzani'nin işinin biteceğini söylemeyi de ihmal etmedi… Bugünkü söyleşimizde, Cumhurbaşkanı'nın “Türkiye için beka sorunu yaratır” dediği referandumu, tüm öngörüleri doğru çıkan bilge diplomat, emekli Büyükelçi Şükrü Elekdağ ile konuşacağız. * * * UĞUR DÜNDAR (U.D.): Sayın Elekdağ, bu aşırı tehditkâr ifadelerin referandumdan önce söylenmesi gerekmez miydi? Şimdi bir etkisi olabilir mi? BARZANİ REFERANDUM SONUCUNU KOZ OLARAK KULLANACAK ŞÜKRÜ ELEKDAĞ (Ş.E.): Bu yaptırımlar aynı sertlik ve kararlıkla referandumdan önce zamanında dile getirilmiş olsaydı, caydırıcı bir etki yapabilirdi!.. Söz konusu yaptırımların ağır bir mali krizin pençesinde kıvranan IKBY ekonomisi üzerinde yapacağı boğucu etkiler nedeniyle, Barzani'nin kararından vazgeçmesine yol açması olasılığı vardı… Tehdidin şu safhada yapılmasının bağımsızlık adımının atılmasını engelleyeceği söylenebilirse de, Barzani esasen uzunca bir süredir, referandumdan sonra bağımsızlık ilan etmeyeceğini ve bir-iki yıl Bağdat'la müzakerede bulunacağını söylüyordu. Yani, Barzani, “Irak Kürdistan bölgesinin” bağımsızlığının halkın % 93'ü tarafından istendiği hususundaki referandum sonucunu ilerde kullanacağı bir pazarlık kozu olarak cebine koymayı ve bağımsızlığa hemen yönelmeyip, bunun için uygun bir siyasi konjonktürün oluşmasını beklemeyi başlangıçta tasarlamıştı. BARZANİ İLE BAĞDAT ARASINDAKİ TEHLİKELİ RESTLEŞME (U.D.): Peki o zaman Barzani Bağdat'la neyi müzakere etmek istiyor? (Ş.E.): Referandumda sorulan soru şuydu: “Kürdistan bölgesi ve Kürdistan bölgesi dışında kalan Kürt yerleşimlerinin bağımsız bir devlet olmasını istiyor musunuz?” Görüleceği üzere soru, sadece belirli bölgelerin bağımsızlığına ilişkin. Yani kurulacak Kürt devletinin sınırlarını muğlak bırakmış. Barzani, referandum sonrası süreçte, gaspetmiş olduğu ve “Kürt yerleşimleri” olarak adlandırdığı bölgelerin ve bu meyanda Kerkük'ün kesin sınırlarının, buralarda yapılacak plebisitle veya Bağdat'la yapılacak müzakerelerle tayin edilmesini öneriyor. Fakat, Irak Merkezi Hükümeti böyle bir müzakereyi kabul etmiyor. Çünkü, Barzani'nin “Kürt yerleşimleri” diyerek referandum kapsamına almış olduğu topraklar, Irak Anayasası'nın 140. maddesinde “tartışmalı bölgeler” diye tanımlanan ve Bağdat'la Erbil arasında paylaşılamayan topraklar. Bağdat'la Erbil arasındaki krizin odak noktası da burası!.. 2005 tarihli Anayasa'nın 140. maddesi 2007 sonuna kadar nüfusunun çoğunluğunu Türkmen ve Arapların oluşturduğu tartışmalı bölgelerin nüfus sayımı ve referandum yapılarak Erbil'e veya Bağdat'a bağlanmasını öngörüyordu. Ancak 140. madde, Kürt, Türkmen ve Araplar arasındaki görüş farklılıkları nedeniyle uygulanamadı ve 2007 yılı sonunda tartışmalı bölgelerin ve bu meyanda Kerkük'ün statüsü belirlenemedi. Bilahare, IŞİD'e karşı savaş ortamından yararlanan peşmergeler tartışmalı bölgeleri ve Kerkük'ü işgal ettiler. Barzani de bu toprakları sahiplendi. Bu durumda Bağdat, Barzani ile müzakereye oturursa, referandumun sonuçlarını ve tartışmalı bölgelerle Kerkük'ün Kürt toprağı olduğunu kabul etmiş olacak. (U.D.): Bu koşullarda Bağdat ne istiyor? BAĞDAT'A GÖRE TÜRKİYE, BARZANİ'Yİ MUHATAP ALMAMALI (Ş.E.): Bağdat, referandumun Barzani tarafından hükümsüz olduğunun ilan edilmesini, Kerkük dahil statüsü tartışmalı bölgelerden peşmergenin çekilmesini, IKBY'nin kara ve hava sınır kapılarını üç gün içinde Bağdat'a devretmesini ve bundan böyle bütün petrol ve doğal gaz anlaşmaları için Irak'ın muhatap alınmasını istedi. Bu son talebin önde gelen muhatabı tabii ki Türkiye. Başbakan Binali Yıldırım'ın buna cevabı, “Bundan sonra muhatabımız Irak Hükümeti'dir!..” oldu. Akabinde hiç de beklenmeyen bir gelişme vuku buldu. Habur Kapısı civarında tatbikat yapan Türk zırhlı birliklerine bir Irak piyade birliği katıldı. Bu suretle, Barzani'ye, Irak topraklarında Türkiye ile Irak'ın ortak operasyon yapabilecekleri mesajı verilmiş oldu… Esasında, Barzani'nin referandum ısrarı, Bağdat, Ankara ve Tahran'ı birbirlerine yaklaştıran bir rol oynadı. Bu üç başkentin aralarında düzenli bir işbirliği oluşturmaları, hem Irak'ın toprak bütünlüğünün sağlanmasına, hem de bölgesel barış ve istikrara katkıda bulunur. (U.D.): ABD başlangıçta referandumun ertelenmesini önerirken sonra birden tutum değiştirerek karşı çıktı. İsrail ise bölgede Kuzey Irak'ın bağımsızlığına açıktan destek veren tek ülke olarak öne çıktı. ABD'nin ve İsrail'in tutumlarını nasıl izah ediyorsunuz? İSRAİL PİYON KÜRT DEVLETİNİNKURULMASINI İSTİYOR (Ş.E.): İsrail Kuzey Irak'ta bir Kürt devleti kurulmasını hararetle destekliyor. Bunun birinci nedeni, Arap denizinde kendisini dört tarafı kuşatılmış bir ada gibi gören İsrail'in, bir Kürt devletinin kurulması ve yeni bir güç odağı oluşturulmasıyla Ortadoğu'daki Arap yapıyı bozmak istemesidir. Tabii İsrail, silahlandıracağı bu uydu devlette üsler kurmayı ve onu bölgedeki hasımlarına karşı kullanmayı hesaplamaktadır. Plana göre piyon Kürt devleti İran'a karşı İsrail'in operasyon merkezi olacak ve tampon görevi yapacak. İsrail, Kürt devleti vasıtasıyla Tahran-Şam koridorunu keserek Hizbullah'a desteği önlemek ve İran'ın bölgedeki erişimini ve etkisini zayıflatmak istiyor. (U.D.): Bu analiziniz, İran'ın Türkiye ile neden birden işbirliği arayışına girdiğini ve Genelkurmay Başkanı Bakiri'nin neden Ankara'yı ziyaret ettiğini ortaya koyuyor… İSRAİL KENDİSİNE KARŞI BİR İTTİFAKI ENGELLEMEK İSTİYOR  (Ş.E.): Tamamen öyle!.. İsrail'in Kuzey Irak'ta Kürt devleti kurulmasını desteklemesinin üçüncü nedeni ise Kürt devletinin Irak'tan kopmasının bölgede “Balkanizasyon” (küçük-küçük devletler kurulması) süreci başlatacağı, böylece İsrail'e karşı bir ittifakın oluşmasının engelleneceği ve İsrail'in güvenlik risklerinin azalacağı düşüncesidir. Dördüncüsü, Suriye'nin parçalanmasını ulusal çıkarları açısından zorunlu gören Netanyahu Hükümeti, PYD'nin kontrolünde Suriye'nin kuzeyinde denize çıkışı olan bir Kürt devletinin kurulmasını kuvvetle desteklemektedir. Bu bağlamda, İsrail, Barzani'nin Kuzey Irak Kürt devletini kurmasının bölgedeki Kürtlerin bağımsızlık motivasyonunu kuvvetlendirmek suretiyle, PYD'nin hedefini gerçekleştirmesine yardımcı olacağını hesaplamaktadır. ABD REFERANDUMA NİÇİN KARŞI ÇIKTI? (U.D.): Şimdi ABD'nin tutum değiştirmesine gelelim… (Ş.E.): Trump yönetimi, tartışmalı bölgeler ve Kerkük'ün statüsü nedeniyle Erbil ile Bağdat arasındaki gerilimin kanlı bir mezhep çatışmasına dönüşmesinden endişeye kapıldı. Zira böyle bir çatışma eski başbakan Maliki'nin öncülük ettiği İran'a yakın bloku güçlendirebilir ve Irak yönetiminin tamamen İran kontrolüne geçmesine yol açabilirdi. ABD böyle bir gelişmeyi önlemek için referanduma karşı çıktı. (U.D.): Yani bu taktik bir hareket mi?.. (Ş.E.): Evet!.. Gerçekte, Kuzey Suriye'de sınırlarımız boyunca Irak'tan başlayarak Akdeniz'e kadar uzanması öngörülen PYD egemenliğindeki Kürt kuşağı ile Irak'ta Barzani liderliğinde Kürt devleti kurulması tek bir projenin ayakları olup ABD'nin Ortadoğu stratejisindeki öncelikli hedefleridir. Bu bağlamda Trump'ın, PYD'ye verilen desteğin taktik bir tutum olduğu ve verilen silahların geri alınacağı yolunda Türkiye'ye verdiği teminat ancak ehliyetsiz kişilerin inanacağı cinsten bir yalandır. Keza, Pentagon PYD'yi ülkemizle savaş için modern silahlarla donatırken, Trump'ın Türkiye'yi “stratejik ortak” olarak tanımlaması da, rüşvet-i kelamdan da öte, muhatabının zekâsıyla alaya yeltenmekten başka bir şey değildir!.. (U.D.): Kuzey Irak'ta ne gibi gelişmeler beklenebilir? (Ş.E.): Bağdat'ın ültimatomlarından ve bunların Barzani tarafından reddinden sonra Kuzey Irak'ta her an Türkiye'nin ulusal güvenliğini ve Türkmenlerin yaşam haklarını tehdit edebilecek siyasal ve toplumsal patlamalar olabilir. Bu gibi durumların, Irak'ı iç savaşa ve bölgeyi kaosa sürüklemeden kontrol altına alınabilmesi için referandum krizinin bir araya getirdiği Türkiye, Irak ve İran hükümetlerinin aralarında devamlı nitelikte istihbarat paylaşımına, danışmaya, işbirliğine ve koordinasyona imkân verecek bir mekanizma kurmaları rasyonel bir hareket olacaktır.

UĞUR DÜNDAR

Milli Eğitim Bakanı’na göre eğitimde çağ atlamışız!..

Yaşlı kadının dükkanı mahallenin simgelerinden biri olmuştu. Kimsenin etlisine sütlüsüne karışmadan yıllardır avuç içi kadar yerde el emeği göz nuru dikişler yapıyordu. En çok da okulların milli bayram kutlamaları için düzenlenen etkinliklerin özel kostümlerini dikerek hayatını kazanıyordu. Geçen gün oradan geçerken baktım, dükkan kapanmıştı!.. “Acaba hastalandı mı, yoksa başına kötü bir şey mi geldi” diye düşünürken köşebaşında göründü. *  *  * Son birkaç eşyasını toparlayıp götürmek için uğramış. “Hayrola niçin kapattınız dükkanı” diye sorunca, şöyle bir sağa sola baktı ve ancak benim duyabileceğim kısık bir sesle “Okullar artık kostüm siparişi vermiyorlar. Çünkü yöneticiler üzerlerindeki ağır baskı nedeniyle milli bayramları eskisi gibi kutlamaktan korkuyorlar. İş olmayınca neden boşu boşuna kira vereyim” dedi. Sonra titreyen elleriyle kilidi açtı. İçerisi hâlâ kumaş ve iplik kokuyordu. Ne hissettiğini sorunca “Ah hiç sormayın… Neredeyse hayatım burada geçti. Çok güzel, unutulmaz günler yaşadım… Öyle zamanlar oldu ki çocukların giysilerini merasime yetiştirebilmek için gece-gündüz çalıştım. Sonra koşarak kostümlerini almaya gelen evlatlarımın sevinçlerini, mutluluklarını onlar kadar sevinç ve heyecanla paylaştım… Bundan sonra beni o anılar yaşatacak!..” Teselli etmeye çalıştım ama nafile… Ne var ne yok bir valize doldurarak çıktık. *  *  * Vedalaşırken kendini tutamayıp, boynuma sarıldı ve başladı ağlamaya. Hıçkırıklar arasında “Yazık ettiler” dedi. “Yazık ettiler bu güzelim ülkeye!..” Sanki birbirimize değil, eski Türkiye'ye veda eder gibiydik… *  *  * Eve dönünce televizyonu açtım. Baktım Milli Eğitim Bakanı İsmet Yılmaz konuşuyor. TEOG'un kaldırıldığını ekrandan öğrendiği öne sürülen Bakan “Dönemimizde eğitimde çağ atladık” diyor. Atatürk'ü unutturmak amacıyla hazırlanan, milli bayramları sıradanlaştıran, bilime, akla ve çağdaşlığa sırtını dönen, çocuklarımızı ana dillerini okuyamaz, okusa bile anlayamaz, matematik ve fen sorularını cevaplayamaz hale getiren müfredatı “çağ atlamak” olarak yorumluyor!.. *  *  * Tam bunları düşünürken bir dostum, sosyal medya aracılığıyla yurt dışında hazırlanan bir yeni yıl tebrik kartını gönderdi. Kartpostaldaki Anıtkabir görüntüsünün altında şöyle yazıyordu: “Türkiye, Atatürk'ü Allah'a borçlusun, geriye kalan her şeyi, hatta özgürce nefes almanı bile Atatürk'e…” *  *  * Sevgili okurlarım, Türkiye bir kez çağ atladı. O da Atatürk sayesinde oldu… Milli Eğitim Bakanı İsmet Yılmaz'ın dediği ise çağ atlama falan değil, çağın gerisine doğru ters takla atma!.. UĞUR DÜNDAR'ın Notu: Bu akşam saat 21.00 de, FBTV'de Fenerbahçe efsanelerinden Şükrü Birand'ın program konuğuyum. Çok önemli konulara değindiğimiz bu ilginç programı kaçırmamanızı öneririm.

UĞUR DÜNDAR

CHP 1 milyon kişilik “sandık ordusu”nu kurabilecek mi?..

Şaibeli 16 Nisan Referandumu sonuçlarından sonra dile getirilen iddialara göre; seçimlerde hile SEÇSİS sisteminde değil, sandıkta yapılıyor! Peki hangi sandıklarda? Başta CHP olmak üzere muhalefet partilerinin müşahit gönderememeleri nedeniyle seçimin takibini yapamadıkları veya engellendikleri bölgelerdeki sandıklarda… *  *  * O halde muhalefet partilerinin seçmen kütüklerine kasıtlı olarak fazladan yazılanlarla, o gün oy vermeyen yurttaşlar adına birilerinin oy kullanmasına mani olmaları ve gerçeğe aykırı sonuç tutanaklarının imzalanmasının önüne geçmeleri gerekiyor. Hatırlayacaksınız, CHP Genel Başkanı Kemal Kılıçdaroğlu, referandum sonrasında konuk olduğu bir televizyon programında, sandıkların en az yüzde 90'ına hakim olduklarını belirtmişti. Bu açıklama bir anlamda CHP'nin yaklaşık 16 bin sandıkta görevli bulunduramadığının kabulü anlamına geliyordu. Kılıçdaroğlu aynı konuşmada sandık sonuç tutanakların yüzde 74'üne seçim gecesi ulaşıldığını ve geri kalanının sonrasında tamamlandığını söylemişti. *  *  * Seçimlerdeki gönüllü çabaları nedeniyle kamuoyunun takdirini kazanan bir sivil toplum örgütü olan “Oy ve Ötesi”nin raporuna göre ise; sonucu herhangi bir gönüllü ile doğrulanmamış, yani ulaşılamamış sandık sayısı 20.202 idi. Bunlarda 3,746,637 oy kullanılmış ve 2,635,711 Evet çıkmıştı. Söz konusu  sandıklarda “Evet” oyları rekor kırmış ve yüzde 70,3'e ulaşmıştı!.. Bu rakamlar çok önemli. Zira referandumda sadece 1,375,934 oy farkı oluşmuştu. Bunun yarısının yer değiştirmesi halinde “HAYIR” kazanacaktı!.. Her sandıkta ortalama 300-400 oy kullanıldığı düşünüldüğünde, ulaşılamayan sandıklarda ortalama 50 oyluk yer değişimi ile seçim sonucunun değişebileceği kendiliğinden ortaya çıkıyordu. Geçenlerde bu doğrultuda bir yazı yazmış ve CHP'nin yurt genelindeki tüm sandıklarda iki gözlemci-görevli bulundurmasının zorunlu olduğunu, aksi takdirde “Biz her türlü önlemi aldık, yeter ki siz sandığa gidin ve oyunuzu kullanın, gerisini bize bırakın” söyleminin inandırıcılığını yitirdiğini belirtmiştim. *  *  * Nitekim CHP Parti Meclisi Üyesi Mehmet Ali Çelebi hemen kolları sıvadı ve sandık kurullarında görev alacak 1 milyon kişilik müşahit ordusunu hazırlayıp eğitmek amacıyla bir proje geliştirdi. Proje, kritik sandıklardan başlamak üzere sivil toplum örgütleri ve güvenilir derneklerle işbirliği yapmayı ve eğitilmiş gönüllüleri yönlendirmeyi hedefliyor. *  *  * “Neden 1 milyon” sorusunun cevabına gelince: Türkiye genelinde 166.679 sandık bulunuyor. Bu sandıklar için 339.611 sandık görevlisine ihtiyaç duyuluyor. Her sandıkta en az 2 görevli bulundurmak hayati önem taşıdığına göre; yedekleriyle birlikte 1 milyon kişiyi eğitmek ve bugünden hazır etmek zaruri hale geliyor. Mehmet Ali Çelebi ayrıntıları üzerinde uğraştığı projenin nasıl çalışacağını cuma akşamı, CHP Genel Başkan Yardımcısı Aykut Erdoğdu ve Tekirdağ Milletvekili Dr. Candan Yüceer'in de katılımlarıyla Bursa Cumhuriyet Meydanı'nda yapacağımız Halk Arenası'nda açıklayacak. Gayretli genç siyasetçinin çabalarının, muhalif seçmenin zihnine yerleşen “Sandığa gitsem ne olacak, nasılsa oyum çalınıyor” şeklindeki olumsuz düşünceyi ortadan kaldıracağına inanıyor ve destekliyorum.

UĞUR DÜNDAR

İzninizle

Sevgili okurlarım, Yaz boyunca hiç ara vermeden, tatil yapmadan yazmaya calıştım. Ama şimdi sizden çarşamba gününe kadar izin rica ediyorum. Sevgiyle kalın efendim.

UĞUR DÜNDAR

Çağdaş eğitime elveda!..

Sonda söyleyeceğimi baştan yazayım: Temel Öğretimden, Ortaöğretime Geçiş Sınavı olan TEOG'a karşıydım ama yerine daha bilimsel ve adil bir seçme sınavı konulmadan kaldırılmasına daha çok karşıyım. Görüştüğüm uzmanlar TEOG'un kaldırılmasının tek nedeni olduğunu söylüyorlar: O da, iktidarın büyük çabasına karşın, öğrenci ve velilerden beklenen ilgiyi göremeyen İmam Hatip Liseleri'ni doldurmak!.. Çünkü tüm yönlendirme, hatta bazılarına öğrenim hayatları boyunca burs verme vaatlerine karşın, İstanbul'daki İmam Hatiplerin altıda biri, Ankara'dakilerin dörtte biri ve İzmir'dekilerin ise yarısı boş durumda… Özetle merkezi seçme sınavı TEOG'un kaldırılmasından amaçlanan hedef, ne yapıp edip, Milli Eğitimi imam-hatipleştirmek!.. *  *  * Hemen bir gecede bulunan yeni sistemin (!) yani ikamete dayalı yerleştirme ve kayıt sisteminin eğitimde yaratacağı tahribatı anlatayım: Örneği de mezunu olmaktan gurur duyduğum, tarihi okullarımızdan Vefa Lisesi'nden vereyim. Bu yıl mezunlarımız, üniversite giriş sınavlarında büyük bir başarı yakaladı. Yüzde 90'lık bir oran tutturuldu. Okulumuzda halen 120 kız öğrencimiz yatılı öğrenim görüyor. Aralarında Muş'tan, Diyarbakır'dan, Muğla'dan, Trakya'dan, özetle yurdun dört bir yanından gelen çocuklarımız var. Çünkü TEOG sınavında yüksek puan alıp bu köklü eğitim çınarında okumaya hak kazanmışlar. Bir anlamda, eğitimde fırsat eşitliğinin son kalıntılarından yararlanmış ve Türkiye'nin imrenilen eğitim kurumlarından birinin öğrencisi olmuşlar. (Derneğimizin değerli başkanı Hakkı Baliç başta olmak üzere, kendilerini yetiştiren okullarına gönül bağını hiç koparmamış biz mezunlar, bu evlatlarımızı daha iyi koşullarda eğitebilmek için çırpınıyoruz. Örneğin Kurban Bayramı'nda 168 kurban bağışı yapıldı ki, bu rekor sayılabilecek bir rakam. Böylece gelişme çağındaki çocuklarımız, ders yılı boyunca bol bol etli yemek yiyebilecekler. Ayrıca gündüzlü okuyup da kantine verecek parası olmayan 50 öğrencimiz de bu sayede karınlarını doyurabilecek…) *  *  * Yazarken yüreğim sızlıyor ama, TEOG sınavı kalktığına ve yerine yeni bir merkezi seçme sınavı getirilmeyeceğine göre; Anadolu'nun çalışkan, yetenekli ve başarılı çocukları için bu kapı artık kapanacak. Bundan böyle ailesi yoksul olduğu için hem çalışan, hem de okuyan pırıltılı evlatlarımız, yaşadıkları yörelerde eğitimlerini sürdürmek, büyük ihtimalle İmam Hatip Liselerine gitmek zorunda kalacaklar. Böylece aralarından Aziz Sancarlar çıkamayacak!.. Tunceli'nin Yemişdere Köyü'nde yaşarken TEOG birinciliğini yakalayan ve lise eğitimi için birçok veli ve öğrencinin rüyası olan Robert Koleji seçen Mahir gibiler, bir daha bu imkanı bulamayacak!.. Zira Türkiye genelinde bir seçme sınavı yapılmayacağı için Mahirler, hangi parayla Anadolu'nun ücra köşelerinden kalkıp büyük kentlere gelecekler? Başta 15 tarihi lise ve Fen-Anadolu Liseleri olmak üzere seçkin okulların kendi bünyelerinde yapacakları sınavlara nasıl katılabilecekler?.. Yani Mahirler için elveda şans, elveda fırsat eşitliği!.. Geriye tek seçenek kalacak: Yaşasın torpil, yaşasın AKP yandaşlığı!.. *  *  * Eğitilmiş insandan nefret eden, okumuş bir insan gördüğünde hafakanlar bastığını söyleyen, bilime, akla ve çağdaşlığa sırtını dönmüş zihniyetin elindeki Milli Eğitim'den son uygulamayı da haber verip noktayı koyayım. Bu yıl birçok okulda, eğitim öğretim döneminin başlaması nedeniyle yapılan geleneksel törende, başta Atatürk olmak üzere, Cumhuriyet'i kuranlar, şehitlerimiz ve vefat eden eğitimciler için saygı duruşuna yer verilmedi. Yetkililerden gelen talimatla doğrudan İstiklal Marşı'na geçildi!.. *  *  * Atatürk'ü, ilke ve devrimlerini unutturmak için hazırlanan gerici müfredata ilaveten bir de bu yol seçildi!..

UĞUR DÜNDAR

Beş yıl önce, beş yıl sonra!..

Önceki gün öğle saatleri… Başbakan Erdoğan, Meclis kürsüsünden haykırıyor: “Ey Birleşmiş Milletler… Senin adaletine inanmıyorum!..” “Ey Güvenlik Konseyi… Bugün onlara, yarın bize! Öleceksek adam gibi ölelim!..” “Ey ABD, Rusya, Çin, Fransa, İngiltere… Ey Batı… 81 yaşındaki nineyi, 4 yaşındaki çocuğu katletmek, meşru savunma hakkını kullanmak mı?” “Ey İsrail… Ey terörist devlet!..” “Ey Sayın Obama!..” *  *  * Sanırsınız İsrail'i haritadan silecek!.. *  *  * Aynı saatler… CHP Genel Başkan Yardımcısı Faruk Loğoğlu medyaya açıklama yapıyor. Başbakan Erdoğan'la Dışişleri Bakanı Ahmet Davutoğlu'nun, Türkiye-Suriye sınırında konuşlandırılacak Patriot füzeleri konusundaki çelişkili sözlerine dikkat çeken Loğoğlu, özetle şu iddiada bulunuyor: “Patriot füzelerinin gündeme şimdi gelmesinin asıl nedeni, Türkiye-Suriye gerginliği değildir. İsrail Gazze'ye saldırınca, İran ve Suriye'den İsrail'e yönelik füze tehdidi artmıştır. Malatya-Kürecik'teki radar da, İsrail hava savunma sisteminin bir parçasıdır. Dolayısıyla Patriotların gelişi, Kürecik'teki radar tesislerini bir füze saldırısına karşı korumayı ve İsrail'e yardımcı olmayı amaçlamaktadır.” Yani emekli Büyükelçi Loğoğlu, “Sen Patriotları, Türkiye'yi değil, İsrail'i korumak için getiriyorsun” diyor. CHP Genel Başkanı Kemal Kılıçdaroğlu da, “Eğer İsrail'e karşıysan Kürecik'i kapat, gelip seni kutlayacağım” diye sesleniyor. *  *  * Yine aynı saatler… İskenderun Limanı'ndan İsrail'in Hayfa Limanı'na gidecek Yunan bandıralı Türk ro-ro gemisi törenle uğurlanıyor. Böylece Suriye'den geçemeyen TIR'lara, Ürdün ve diğer Ortadoğu ülkelerine ulaşım için güvenli bir yol açılıyor. Kurdeleler kesiliyor, “İskenderun-İsrail hattı hayırlı olsun” deniliyor… *  *  * İsrail terörist devlet değil miydi? Öleceksek adam gibi ölmeyecek miydik? Birleşmiş Milletleri, ABD'yi, Rusya'yı, Çin'i, İngiltere'yi, Fransa'yı, Batı‘yı hizaya getirmeyecek miydik? “Sayın Obama”dan bunun hesabını sormayacak mıydık? Nereden çıktı bu İskenderun Hayfa hattı? Nereden çıktı bu İsrail'i koruma amaçlı Patriotlar?.. *  *  * Belki inanamayacaksınız ama, okuduklarınızın tümü, önceki gün öğle saatlerinde yaşandı… *  *  * Demem o ki, dış politikada şov yapılmaz. Şovmenleri kimse ciddiye almaz!..” *  *  * SÖZCÜ'deki bu yazımın tarihi; 22 Kasım 2012… *  *  * Peki beş yıl sonra? Yani bugün?.. İsrail'in güvenliği ve ABD'nin Ortadoğu'daki petrol ve doğalgaz zenginliklerinin üzerine oturması için başlatılan kanlı Büyük Ortadoğu Projesi'nin tamamlanmasına az kaldı. Projenin son aşaması olan Büyük Kürdistan'ın kurulması hız kazandı. *  *  * Ne demişiz beş yıl önce? Dış politikada şov yapılmaz!

UĞUR DÜNDAR

Son umut!..

Yıl 1934… Büyük Önder Atatürk, Çanakkale Savaşları'nın yıldönümünde tarihe geçen o unutulmaz konuşmayı yapıyor: “Bu memleketin toprakları üzerinde kanlarını döken kahramanlar! Burada bir dost vatanın toprağındasınız. Huzur ve sükûn içinde uyuyunuz. Sizler, Mehmetçiklerle yan yana, koyun koyunasınız. Uzak diyarlardan evlatlarını harbe gönderen analar! Gözyaşlarınızı dindiriniz. Evlatlarınız bizim bağrımızdadır. Huzur içindedirler ve huzur içinde rahat uyuyacaklardır. Onlar, bu toprakta canlarını verdikten sonra, artık bizim evlatlarımız olmuşlardır.” * * * Atatürk'ün muhteşem konuşmasına cevap, çok geçmeden ta Yeni Zelanda'dan “artık evlat olarak gördüğü” bir Anzak askerinin annesinden geliyor: “Gelibolu topraklarında yitirdiğimiz evlatlarımızın acısını, alicenap sözleriniz hafifletti. Gözyaşlarımız dindi. Bir ana olarak bana, bir güzelim teselli bahşetti. Yavrularımızın sonsuz uykularında, huzur içinde dinlendiklerinden hiç kuşkumuz kalmadı. Majesteleri kabul buyururlarsa bizler de kendilerine ‘Ata' demek istiyoruz. Çünkü, yavrularımızın mezarları başında söylediğiniz sözler, ancak bir öz babanın sözleri gibi yüce, ilahi… Evlatlarımızı bir baba gibi kucaklayan ‘Büyük Ata'ya tüm analar adına şükran, sevgi, saygıyla…” * * * Dini, mezhebi ve etnik kökeni ne olursa olsun, bu kutsal toprakları korumak için bedenini siper etmiş vatan evlatlarının Çanakkale'de yazdıkları kahramanlık destanı, aynı zamanda yedi düvele verilmiş eşsiz bir insanlık dersiydi. Öyle ki havada mermilerin çarpışarak kenetleneceği kadar yoğun bomba ve kurşunun yağdığı savaşa ara verildiğinde, bizimkiler şehitlerimizi, Anzaklar da arkadaşlarının cansız bedenlerini taşırken birbirine yardım ederlerdi. O nedenle Çanakkale Savaşları aynı zamanda tarihin gördüğü “Son Centilmenler Savaşı” idi. * * * Nereden nereye!… Savaştığı düşmanının bile insan olduğunu unutmayan ve kendi silahından çıkan kurşunla hayatını kaybeden düşman askerinin cesedini taşımayı insanlık görevi olarak kabul eden centilmenler kültüründen, 84 yaşındaki bir kadının cenazesini vasiyet ettiği yere gömdürmeyen vicdansızların “Nebbaş” vahşetine!.. Mahallesinde hiç tanımadığı, hayatı boyunca yolda karşılaşıp selamlaşmadığı bir kişinin ölüm haberini duyduğunda evinde adı konulmamış matem ilan eden, günlerce radyo ve televizyonu açmayan, pişirebildiği yemekleri cenaze evine yetiştirebilmek için yarışan, elinde avucunda ne varsa geride kalanlarla paylaşan mahalle dayanışmasından, cenazeyi topraktan çıkarıp parçalamaya çalışan ölü yiyicilere!.. * * * Üstelik bu güzelim vatanı yönetenlerin rehin alındıkları iddiasının ayyuka çıktığı, küresel kıskaçların adeta elle tutulur hale geldiği, buna karşın ‘Çanakkale Ruhu'na sarılıp bir ve bütün olmak zorunda bulunduğumuz bir dönemde… Evet, nereden nereye? Çanakkale'de düşman askerinin cansız bedenini taşımak için yarışan, “Onlar da artık bizim evlatlarımızdır” diyenlerin ülkesinden, bu kutsal topraklarda doğup büyümüş olanların bile cenazelerinin huzurla toprağa verilemediği, sürekli kin ve nefret tohumlarının ekildiği ülkeye… * * * Üzülüyorum, utanıyorum ve ülkeyi yönetenlerin bu kin ve nefret iklimini körüklemek yerine, barış söylemlerine dönmelerini ve hepimizi bir an önce Cumhuriyet'in bütünleştirici kuruluş felsefesinde buluşturmalarını diliyorum. Çok geç olmadan son bir umutla ve tüm kalbimle…

UĞUR DÜNDAR

İnsan, silah ve uyuşturucu kaçakçılığı sarmalı!..

Önceki gün eski istihbaratçı bir dostumla sohbet ederken, “İnsan kaçakçılığı yine aldı başını gidiyor” dedi. Edindiği bilgiye göre, Ege'de sıkı önlemler alınınca, kaçakçılar rotayı Batı Karadeniz'e çevirmişler. İnsan götürüyor, her türlü kaçak silah ve uyuşturucu getiriyorlarmış. Konuştukça tüylerimi ürperten olaylar anlattı. Örneğin Ege'nin derin sularında avlanan balıkçıların ağlarına hala çocuk cesetlerinin takıldığını, ama balıkçıların sorguya çekilip yargılanma korkusundan, tekrar denize attıklarını söyledi. Bu arada ülkemizin hem silah hem de uyuşturucu kaçakçıları için açık bir pazar haline geldiğini ve şu anda büyük kentlerimizde deneyimli narkotik dedektiflerinin bile adlarını ilk kez duydukları sentetik uyuşturucu çeşitlerinin adeta peynir ekmek gibi satıldığını belirtti. Uyuşturucunun etkisiyle parklarda ve tenha köşelerde yığılıp kalan gençlerin sayısında müthiş bir artış olduğunu, önlem alınmadığı takdirde toplumsal yıkımın korkunç boyutlara ulaşabileceğini sözlerine ekledi. *  *  * Dostumdan ayrılıp eve dönerken, trafik ışıklarında aracımın çevresine Suriyeli çocuklar doluştu. Onları ilk kez bu kadar çoğalmış görüyordum. Kiminin elinde mendil, kiminde su şişesi vardı. Hiçbir şeyi olmayan biri de kaldırıma oturmuş ağlıyordu. Onlar bana, ben onlara öylece bakarken, usumda Ziya Osman Saba'nın çocuklar için yazdığı o unutulmaz dizeler akıyordu: *  *  * “Çocuklar bakıyorlar, gözlerinde mavilik, Bize bakıyorlar, bir deri bir kemik. Çocuklar tutamıyorlar ellerinde oyuncakları, Çocuklar, koşamaz olmuş bacakları. Bakıyorlar her akşam elimize, Bir şey sormak ister gibi hepimize. Benizleri sapsarı, hasta. Çocuklar bedbaht bu yaşta. Kim getirip koymuş onları yanımıza: Bakıyorlar çizgi çizgi alnımıza…” *  *  * Öylesine saf, öylesine çocukça ve öylesine umutsuz bakıyorlardı ki, dayanamayıp arabamı kenara çektim ve ilk kez yapmamam gerekeni yaptım!.. Ellerinde ne varsa aldım… Neden mi?.. Çünkü bu masum, birbirinden güzel ama birbirinden bahtsız çocukları çocuk gibi yaşatamayanlar adına insanlığımdan utandım.

UĞUR DÜNDAR

İftirada zirve: “Türkan Saylan bir FETÖ projesiydi!..”

Çağdaş Yaşamı Destekleme Derneği'nden (ÇYDD) aldığı bursla üniversiteyi bitirip, yine bursla yurt dışında akademik eğitimine devam eden bir okurum, tatil için döndüğü ülkemizde yaşadığı inanılmaz olayı anlatıyor: “Tatilde bile boş durmam, çalışırım. Garsonluk yaptığım turistik tesisin lokantasında hizmet ettiğim kişilerden biri, ÇYDD sayesinde okuduğumu öğrenince, birdenbire vakfın kurucusu Türkan Saylan Hocamız için “O bir FETÖ projesiydi” deyiverdi! Adamın bu korkunç iftirası karşısında kan beynime sıçradı! Yine de sinirlerime hakim olarak merhumenin başına ne geldiyse FETÖ ile mücadelesinden geldiğini, herkesin “Muhterem Hocaefendi” diyerek Fethullah Gülen'in elini eteğini öpme yarışında olduğu yıllarda hiç korkmadan örgütün ipliğini pazara çıkardığını anlattım. İntikam peşinde koşan FETÖ'cü polis ve savcıların kanserle boğuştuğu hasta yatağında bile onu tutuklamak istediklerini hatırlattım… Adam hâlâ “O bir FETÖ projesiydi” demeyi sürdürünce de şefime söyleyip, o masaya servisi bıraktım…” *  *  * Okurum çok haklı. Dünyaca saygın, hayatını gençlerin çağdaş eğitim almalarına adamış, örnek bilim insanı Prof. Dr. Türkan Saylan, Ali Kırca'nın 1999 yılında yaptığı unutulmaz “Siyaset Meydanı” programında, FETÖ için bakın neler söylemişti: “…Bir hekim olarak önemli sağlık sorunları olduğunu anladığım bir kişinin Türkiye Cumhuriyeti'nin nasıl ele geçirileceği konusunda talimatları var. Ben bir öğretim üyesi olarak da öğrencilerimizin çeşitli okullarda ve evlerde (Işık Evleri) beyinlerinin nasıl yıkandığını ve bu kurgusal olayın içerisine nasıl çekildiğini görüyorum. …Buralarda beyni yıkanmış çocuklarımızın rehabilitasyonlarını sağlamak amacıyla İşkence Rehabilitasyon Merkezi gibi bir kurumun oluşması gerektiğini düşünüyorum. Şöyle bir örnek vereyim: Bunlar (FETÖ) öncelikle fen liselerine el attılar. Çünkü orada okuyanlar çok akıllı, zeki çocuklardı. Yıllar önce bir fen lisesinde TÜBİTAK tarafından Atatürk konulu konferans vermek üzere gönderilmiştim. Çocukları topladım ve Atatürk konusunda bazı şeyler söyledim. Öğrencilerin hepsi erkekti. Konuşmanın sonunda bir çocuk usulcacık yanıma sokuldu ve adeta sarılmak istercesine şunları söyledi: ‘Hocam güzel şeyler anlattınız ama biliyor musunuz biz çok başarılıyız. Çünkü aramızda hiç kız yok! Zira kızlar şeytandır!.. Onlar olsa bu başarıyı yakalayamazdık!..' Kızların şeytan olduğunu düşünen bir çocukta bilim kafası nasıl gelişebilir? Hayata nasıl uyum sağlayabilir? O çocuklar Türkiye Cumhuriyeti'nin çağdaş, laik demokratik düzenine nasıl uyum gösterebilir? Ayrıca bu çocuklar kolaylıkla Cumhuriyet ve Atatürk düşmanı olabilirler!.. *  *  * Yine öğretmen liselerinden birinin öğrencilerinin demokratik, çağdaş eğitim veren bir okula kaydedildiklerini öğrendik. Araştırınca gördük ki bu çocuklar buralara para ödeyip makbuz alıyor fakat devam etmiyorlar. ‘Allah Allah ne var bunun arkasında' dedik. Meğer cemaatin özel eğitim yerlerinde eğitilen bu çocuklar o makbuzları ileride askeriyeye (Harp Okulları) girerken göstermek için alıyorlarmış!.. *  *  * Türkiye'nin her tarafı gözlerimizin önünde kuşatılıyor. Aynı durum dış ülkelerde de geçerli. Biz eğitim kanalıyla (ÇYDD) bu çocuklarla karşılaşıyoruz ve burs vermek için yaptığımız ilk görüşmemizde ‘Hangi okulda okudun, hangi dershaneye gittin, dershaneden sonra orada yatılı mı kaldın, kampa da gittin mi?' diye soruyoruz. Cevaplardan anlıyoruz ki kampa da girmiş ve biraz evvel dinlediğimiz kasetteki bilgiler ve ideolojiyle yetişmiş. Atatürk ve Cumhuriyet düşmanı olmuş. Ama bunların hiçbirini göstermeyen, kılık kıyafeti itibariyle ipucu vermeyen gizli bir görünümle!.. *  *  * Tablo çok vahim. Bunlar doktor, kaymakam, vali ve polis müdürü oluyorlar. Bunlar öğretmen oluyorlar. Onun için biz yılların deneyimiyle artık çok iyi biliyoruz ki, öğretmen, siyasetçi ve yönetici yetiştiren kurumlar son derece tehlike altında. Bu insanların kuşatması sürüyor. Çünkü bu çocukların çoğu çok yetenekli. Kaynaklarından bulunup getirilen, özel eğitimden geçirilen yoksul çocuklar… Dolayısıyla para, yurt bulma ve kitaplarını alma açısından böyle bir kuruma muhtaçlar. İşte cemaat bu yollarla kolaylıkla onların içine giriyor. Daha sonra abiler ve ablalar istedikleri gibi eğitiyorlar. Bu eğitim sırasında öyle dayak kötek işkence falan yok. Tamamen dinsel öğeleri kullanıyorlar… *  *  * Bir sürü mağdur insan var ortada ve hiç kimse konuşamıyor. Çünkü herkes tehdit altında. Belki bugünkü konuşmadan sonra bizim de başımıza ne gelecek onu da bilmiyorum!..” *  *  * Dünyada pek az kimseye nasip olan Gandhi Ödülü'nün sahibi, uluslararası saygınlığı olan büyük bilim ve çağdaş eğitim kadını Profesör Dr. Türkân Saylan bu sözlerle bitiriyor “Siyaset Meydanı” programındaki özetle sunduğum konuşmasını. Daha sonra da korktuğu başına geliyor!. En aşağılık iftiralarla yetinmeyenler, onu hasta yatağından alıp zindana atmakla bile tehdit ediyorlar. ‘Kız çocuğuna şeytan' gözüyle bakanlar, kurucusu olduğu Çağdaş Yaşamı Destekleme Derneği'ni düzmece delillerle Ergenekon kumpası torbasına atıp, itibarsızlaştırmaya uğraşıyorlar. *  *  * Siyaset Meydanı sonrasında yaşanan felâketler bununla sınırlı kalmıyor. Cemaatin korkulu rüyalarından değerli bilim insanı Prof. Necip Hablemitoğlu, arkasından sinsice sokulan hain bir tetikçinin sıktığı kurşunlarla katlediliyor. Uzun süre el sürülmeyen suikast dosyası FETÖ'nün 15 Temmuz'daki hain darbe girişiminden sonra ilk kez ciddi biçimde açılıyor, ama henüz sonuç alınamıyor. Çağdaş Eğitim Vakfı Onursal Başkanı Gülseven Yaşer, yurt dışına çıkarak canını zor kurtarıyor. Ama yaşadığı ağır stres sonucunda o da kansere yakalanıyor. *  *  * Nereden nereye!.. Bundan tam 18 yıl önce FETÖ'nün ülke yönetimini ele geçirmek için sinsice örgütlendiğini söyleyen, bu nedenle pişmiş tavuğun bile başına gelmeyenleri yaşamak zorunda kalan Prof. Saylan için “O bir FETÖ projesiydi” diyerek örgütle mücadeleyi sulandıran alçak kriptolar, SÖZCÜ'ye, Gökmen Ulu ve Mediha Olgun kardeşlerimize neler demezler ki?..

UĞUR DÜNDAR

Yeni Türkiye’nin fetvacıları!..

Televizyon ekranlarına bakıyorum da, AKP adına konuşanlar arasında gerçek anlamda bilim adamı yok denecek kadar az ama fetvacı (!) çok!.. Yandaş televizyonlara “zimmetli” fetvacılar (!) her akşam ekranlara çıkıp, zırva üretiminde adeta yarış ediyorlar!.. * * * Bunlar bilimi taşlayıp, bilime sırt dönülmesini alkışlıyorlar!.. Orta Çağ karanlığına gidişi haber veren müfredat değişikliğine arka çıkıp, cihat kavramını taptaze belleklere kazıyorlar!.. Kadını ikinci sınıf insan konumuna itip, sürekli aşağılıyorlar!.. Laikliğe veryansın ediyorlar!.. Atatürk'ü ve onun eşsiz eseri Cumhuriyet'i itibarsızlaştırmak için inanılmaz yalan ve iftiralarla saldırıyorlar!.. Cumhuriyet'in yıkılması, Orta Çağ zihniyetli şeyhler, müritler, bürokratlar ve siyasetçiler eliyle “Yeni Türkiye”nin kurulması için uğraşıyorlar!.. * * * Bu arada Fatih Sultan Mehmet'in torunları olduklarını da söylemeden duramıyorlar. Ama öylesine cahiller ki, dedelerinin Orta Çağ'ı kapatıp, Yeni Çağ'ı açtığını bilemiyorlar!.. * * * Onun cehaletle, din tacirlerinin uydurduğu doğmalarla savaştığını… Teolojiyi diğer bilimsel disiplinler kadar iyi öğrendiğini… Din vicdan ve düşünce özgürlüğüne inandığını, döneminde bugünkü tanımıyla laikliği içselleştirdiğini… Dünyanın neresinde değerli bilim insanı varsa temas kurup himayesine aldığını… Onların eserlerini okuyarak, Doğu-Batı medeniyetlerinden yepyeni sentezler yaptığını… İstanbul'u yeni fikir ve buluşların patent merkezi haline getirdiğini, evrensel kabul gören kanunnameler yayımladığını… Dönemin en büyük entelektüellerinden biri olduğunu, altı dili mükemmel düzeyde bildiğini… Diplomasiyi ve dilini çok iyi kavradığını, devleti organize etme becerisine sahip bulunduğunu… En yüksek savaş teknolojisinin Osmanlı'da üretildiğini, savaş tekniğinde dahiyane yöntemler geliştirdiğini… Hakim olduğu topraklarda iç barışı mükemmel düzeyde sağladığını… Hiç söylemiyorlar!.. * * * Merhum Prof.Necmettin Erbakan'ın iktidarında Devlet Bakanlığı görevini üstlenen Gürcan Dağdaş, yararlandığım bir yazısında “Bakmayın siz ‘Yeni Türkiyecilerin' Fatih Sultan Mehmet'i kutsar gibi konuşmalarına!.. Her konuda olduğu gibi bu konuda da takiye yapıyorlar!.. Eğer bunlar o dönemde yaşamış olsalardı, tıpkı Atatürk gibi, ona da düşman olurlardı” diyor. Nedenini de şöyle açıklıyor: “Sahip olduğu özellikler ve ortaya çıkardığı eserler, Fatih'i en iyi öğrenen ve örnek alan torununun Mustafa Kemal Atatürk olduğunu gösteriyor. ‘Yeni Türkiyeciler'in Atatürk düşmanlığı, biraz da Fatih'i hatırlatmasından kaynaklanıyor!..” * * * Sözün özüne gelirsek; Eski kafayla yeni inşa edilemez. Eski kafa, ancak yeniyi yıkar!..

UĞUR DÜNDAR

O ilk kurşun, Türk’ün ateşle imtihanını başlattı!

Halk Arenası için gittiğimiz güzel Edremit'ten saat kaçta döneriz bilemiyorum ama, hangi saat olursa olsun, anıtının önüne giderek saygı duruşunda bulunacağız. “Yunanlılarla savaş olmadı, zaten onlar gideceklerdi” diyen müptezel hainlere inat, destansı savaş başarıları sonrasında 9 Eylül'de İzmir'e girerek şanlı bayrağımızı yeniden dalgalandıran tüm kahramanları sevgi, saygı ve minnetle anacağız. Başta Mustafa Kemal Paşa olmak üzere, bağımsızlığımızı ve Cumhuriyeti borçlu olduğumuz silah arkadaşlarına Allah'tan rahmet dileyeceğiz… * * * “O”na gelince… Adı Osman Nevres idi. Osmanlı İmparatorluğu'nun en hareketli kenti olduğu gibi, muhalif düşüncelerin de doğum yeri olan Selanik'te dünyaya gelmişti. Örneğin üyesi olduğu “İttihatçılar” ilk örgütlenmelerini bu tarihi kentte yapmışlardı. Sonradan Paris'e giderek siyasal bilimler okudu. 1913'de bugünkü Milli İstihbarat Teşkilatı'nın nüvesini oluşturan Teşkilat-ı Mahsusa'ya girdi. “O”na, Selanik'teki silahçı Tahsin Bey'in adından esinlenerek “Hasan Tahsin” takma ismini verdiler. Sosyalistti ama Bolşevikçi değildi. Saf bir sosyalizmden yanaydı. Tıpkı kendisinden yıllar sonra şehit düşen Uğur Mumcu gibi, hem sosyalist, hem de katıksız bir yurtseverdi… * * * İngiliz Buxton Kardeşlere suikast düzenlediği için I.Dünya Savaşı yıllarında Romanya'da tutuklu kaldı. Maceralarla dolu yıllar sonrasında İzmir'e geldi. Görünürde zahire ticareti yapıyor ama aslında İzmir ve çevresindeki Kuvayı Milliyecileri örgütlüyordu. İzmir Müdafaa-yı Hukuk-u Osmaniye Cemiyeti'nin toplantılarının en ateşli konuşmacılarındandı. Vatan için yapılan eylemlerde hep ön saftaydı… * * * Sonra bir gazete çıkardı. Adı Hukuk-u Beşer'di. Yani günümüzün deyimiyle “İnsan Hak ve Hukuku…” Gazetesinde sosyalist fikirler yayıyordu… * * * 14 Mayıs akşamı maşatlıkta düzenlenen “İşgali Telin Mitingi”nde de en öndeydi. O gece kederinden hiç uyuyamadı. Sabaha kadar bu vatan için yaptıklarının yetmediğini, daha büyük şeyler yapması gerektiğini düşündü. Gün ışır ışımaz evden çıkıp bugün saat kulesinin bulunduğu yere gitti ve düşmana, Türkler yaşadıkça unutulmayacak o ilk kurşunu sıktı.. Oracıkta şehit düştü… * * * Bu büyük kahraman, hem sosyalist, hem de İttihatçı olduğu için bazı çevrelerce topluma unutturulmaya çalışıldı. İşbirlikçi hainler yıllarca onun hem mason, hem de ilk kurşunu atmadığı yalanını söyleyip durdular. Ama 60'lı yıllarda yeniden hatır- landı…. * * * Değerli Cumhuriyet Tarihçisi dostumuz Doç. Dr. Oktay Gökdemir'in paylaştığı bilgiye göre; bizdeki emperyalizm uşakları ona iftiralar yağdırırlarken Yunanlıların Sansür Müdürü Mihail Rodas şunları yazdı: “Genç Hasan Tahsin'in parçalanmış cesedini, Konak'taki saat kulesinin dibinde bulduk!..” Demek ki kurşunla öldürülmesi yetmemiş, gencecik bedeni, işgalciler ve işbirlikçi hainler tarafından paramparça edilmişti!.. * * * Başbakanlık'taki Osmanlı Arşivi'nde yer alan İzmir'in işgaliyle ilgili belgeler arasında biri var ki, okurken insanın gözleri yaşarıyor. O belgede şehitlerin listesi bulunuyor. Bir numaradaki şehit için şunlar yazılıyor: “Hukuk-u Beşer Gazetesi Ser Muharriri (Baş Yazarı) Hasan Tahsin Recep Bey…” * * * İşte böyle sevgili okurlarım, Emperyalizme karşı ilk kurşunu bir sosyalist attı. Onun sıktığı ilk kurşun Türk'ün ateşle imtihanını başlattı… 9 Eylül bu muazzam mücadelenin adıdır… Zafer hepimize kutlu, şehidimizin mekanı cennet olsun…

UĞUR DÜNDAR

CHP’nin yine hüsran yaşamaması için!..

Bir süredir kamuoyunda AKP'nin baskın bir erken seçim yapacağı konuşuluyor. Hatta çeşitli tarihler öne sürülüyor. Erken seçim tartışması, başta CHP olmak üzere, 16 Nisan'daki Anayasa referandumunda HAYIR bloğunu oluşturan bileşenlerin bazı dersler çıkarıp bir an önce harekete geçmelerini zorunlu kılıyor. Şaibeli referandum sonuçlarından çıkarılması gereken dersleri ve alınacak önlemleri de kısaca sıralayalım: Artık neredeyse havada uçan kuşların bile bildiği gerçeğe göre; 16 Nisan 2017'de yapılan Anayasa referandumunda, yandaş medyanın ezici EVET propagandasına, AKP'nin tüm iktidar gücünü kullanmasına karşın, HAYIR bloğunu oluşturan bileşenler büyük başarı sağladı. Yaygın iddia o ki, sandıktan HAYIR çıkacağı anlaşılınca, mühürsüz oylar geçerli sayıldı ve sonuç EVET'e dönüştürüldü!.. Referandumun meşruiyetine gölge düşüren şaibeler -HAYIR bloğunun başını çeken CHP'nin o gece beklenen sert tepkiyi vermemesinin de etkisiyle- yurttaşların seçimlere olan inancını zayıflatıp umutsuzluk yarattı. * * * Peki, şimdi ne yapmalı da seçmendeki bu güvensizliği güvene dönüştürmeli? Bence CHP'nin şu sıralar üzerinde yoğun olarak çalışması gereken asıl konu bu. Zira o gece görüldü ki, daha önceki tüm kuşkulara rağmen SEÇSİS sisteminde oynama yaparak sonucu değiştirmek pek mümkün olamıyor. Asıl hile, muhalefetin güçsüz olduğu bölgelerdeki sandıklarda yapılıyor. Çünkü CHP, Doğu ve Güneydoğu Anadolu başta olmak üzere zayıf bulunduğu bölgelerdeki sandıklara temsilci gönderemiyor, yeterince önlem alamıyor! * * * Seçim hileleri ise şu üç aşamada gerçekleşiyor: Birinci aşamada, seçmen kütükleri hazırlanırken gerçek dışı kayıtlar yapılıyor. Muhalefetin sandık başında temsilci bulunduramadığı yerlerde sandığa gelmeyenlerin yerine oy kullandırılarak, ikinci hile gerçekleşiyor. Üçüncü hile ise, sandıklar kapandıktan sonra oy sayımı ve ıslak imzalı tutanakların hazırlanması sırasında yaşanıyor. Bu tespitler de, sandıklara hakim olunup, yeterli sayıda temsilci bulundurulduğunda, trafoya kedi değil kaplan bile girse, hiçbir şey yapamayacağını kanıtlıyor!.. * * * Ancak sandıklara hakim olmak düşünüldüğü kadar da kolay değil. Zira CHP güçsüz olduğu bölgelerin özellikle merkeze uzak kesimlerinde bilgili, kararlı ve cesur sandık görevlisi bulmakta zorlanıyor. Bu handikaplara rağmen 2019 yılı başında yapılacak seçimler, ya da olası baskın erken seçim öncesinde başta CHP olmak üzere muhalefet partilerinin sandıkların korunacağı ve adil seçim yapılacağı hususunda yurttaşlara tam bir güvence vermeleri gerekiyor. Aksi takdirde muhalefetin seçmenleri sandığa gitme konusunda ikna etmesi zorlaşacağı gibi, yurttaşın zihnine yerleşen “Oyumu kullansam bile nasılsa çalınacak” düşüncesinin kampanyaları güçsüz kılacağı görülüyor. * * * Tarafsız gözlemciler “öğrenilmiş çaresizlik” olarak tanımlanan bu durumu ortadan kaldırmak için CHP'nin bugünden itibaren çalışmaya başlaması ve her sandığın başına en az iki görevli gönderebilmeyi hedefleyen bir “seçim ordusu” kurmasını öneriyorlar. Bu amaçla sandık güvenliğinin tehlikede olduğu il ve ilçelere partinin güçlü olduğu bölgelerden gönüllülerin yönlendirilebileceğini ve böylece tüm sandıkların güvence altına alınabileceğini sözlerine ekliyorlar. * * * Görüşlerine başvurduğum uzmanlar, sandık başı gönüllülerinin sivil toplum örgütleriyle şimdiden başlatılacak bir işbirliğiyle belirlenebileceğini, gerekirse bazı illerde sandıkların onlara emanet edilebileceğini söylüyorlar. Bir örnek vermek gerekirse, Trabzon Emekli Subaylar Derneği Şubesi üyelerine, Erzurum'daki sandıkların emanet edilmesi gibi… Aynı uzmanlar ancak bu seferberliğin, yenilmişlik ve çaresizlik duygusuna kapılan seçmenlerde güven ve moral tazelemesi yaratacağına inanıyorlar. * * * CHP'yi yönetenler şunu iyi bilmeli. “Hiç merak etmeyin, biz tüm bilgisayar ağımızı kurduk, kimseye hile yaptırmayız, yeter ki sandığa gidip oyunuzu kullanın” söylemine artık hiçbir seçmen kanmıyor!.. Adalet Yürüyüşü ile başlayıp Adalet Kurultayı ile yükselen demokrasi bloğu bu organizasyonu hemen başlatıp, ciddiyetle ve kamuoyuna güven verecek şeffaflıkta yürütürse, başarılı olma şansını yakalayabilir. Aksi takdirde sonuç yine hüsran olur!..

UĞUR DÜNDAR

Atatürk’e niçin hayasızca saldırıp iftira atıyorlar?..

“Son zamanlarda Atatürk'le ilgili çok iğrenç akıldışı ve bir o kadar da insana yakışmayacak iddialar, iftiralar, kötü karalamalar duyuyoruz Aslında ben Atatürk ile ilgili bugün söylenenlerden çok ama çok daha kötü, çirkin, akıl dışı iddiaların kol gezdiği bir çevrede büyüdüm. Öyle iddialar vardı ki burada buna değinmem mümkün değil, yayınlanamaz. Her neyse benim bu yazıyı yazma amacım bu çirkinlikleri deşifre etmek veya neden bu insanların Atatürk'e bu kadar düşman oldukları değildir. Benim bu yazıyı yazma sebebim, Atatürk'ü seven, ona bağlı olanların bu gelişmelere gösterdikleri tepkiler ve şaşkınlıklarıdır. *  *  * Medyadan görüyoruz Sayın Kılıçdaroğlu konuşmalarında özellikle YSK üyelerine, yüksek yargı mensuplarına suçlama ve ağır sitemlerde bulunuyor. Sadece Kılıçdaroğlu değil, milyonlarca kişi “Olacak gibi değil, böyle bir hüküm nasıl verilebilir” diye şaşırıyorlar. “Birçoğu dindar olduğunu söylenen, bu yargıçlar, savcılar nasıl oluyor da göz göre göre böylesine adaletsiz haksız vicdan sızlatan kararlar alabiliyorlar” şeklinde yorum yapıyorlar. Sayın Kılıçdaroğlu ve Atatürkçü aydın kesimin görmediği şey şudur; bu gelişmeler sonuçtur. Yani skoru görüyor, skordan rahatsız oluyorlar. Ancak bu kötü skorun nedeni üzerinde düşünmüyorlar. Oysa bu kötü sonuçların kaynağı yani bu kadar iyi yetişmiş insanların adalet konusunda özellikle böylesine haksız vicdansız karar verebilmelerin arkasındaki tek sebep; Şah damarı sorunudur. *  *  * Şah damarı Kuran'da geçen KAF- 16 Ayetidir ve ayette “Biz insanlara şah damarından daha yakınız” demektedir peki bu ayetin neresi sorun, işte hassas nokta budur. Çünkü bu insanların şah damarında adına şeyh, evliya, mürşit dediği Allah”tan bile daha yakın hissettikleri kişiler vardır ve Kuran hükümlerinden çok bu kişilerin hükümleri kararları dine yön vermektedir. Peki bu benim tespitim midir? Elbette hayır. Bu bir Kuran ayetidir. FURKAN- 30- Elçi de: “Ya Rabbi, kavmim, bu Kur'an'ı terk edilmiş bıraktılar” demiştir. Ayete göre bazı Müslümanlar Kuran'ı tamamen terk etmemişler ama hayatlarına da sokmamışlar. Dikkat edilirse “Kavmim” kelimesi kullanılmıştır. Yani Kuran'ı terk etme Peygamber döneminde başlamıştır. Peki Müslüman bir toplum Kuran'ı dışlayıp dinini nasıl sürdürebilir? Cevap basit. Dini uygulamak için Kuran'ın yerine başka kaynaklar ve zatlar koymuşlar ve onlara itibar etmişlerdir. Maalesef asırlardır bu zatların, bu kaynakların söyledikleri din hükümleri olarak kabul edilip, Kuran'ın da önüne geçmiştir. Öyle ki adeta vahiy muamelesi görmüş ve de uygulanmıştır! Ben bu konuyu ayrıntılı olarak yazmaktayım ama burada kısaca şunu söyleyeyim; Kuran herhangi bir beşere insanları Allah'a yaklaştırma ona götürme gibi bir izin bir yetki vermez. Buna peygamberler de dahildir. Bunun da nedeni beşer şaşabilir durumudur. Bundan dolayı din konusunda insanları Kuran dışında herhangi bir kaynağa yönlendirme yapmaz. *  *  * “Oku” diye başlayan yüzlerce ayette bilimi emreden Kuran'ı iyi okuyan Atatürk, ondaki bu gerçekleri görmüştür. Dolayısı ile Kuran'ı bilime emanet etmek için Diyanet İşleri'ni, imam hatip okullarını kurmuş ve Kuran'ın Türkçe mealini hazırlatmıştır. Pek tabii ki onun Kuran'ı bilime emanet etme çabası din tacirlerini çok rahatsız etmiştir. Çünkü Kuran'ın bilimle bulu şması demek, kendileri olmaksızın Allah'a ulaşılamayacağı yalanıyla asırlardır insanlara hükmetmelerinin sonu demekti. Bundan dolayı her yerde her fırsatta yoğun bir şekilde akıl dışı insaf ve vicdan dışı iftiralarla Atatürk'ü karaladılar ve hâlâ düşmanlıkları devam etmektedir. Oysa bugün ülkemizde okuldan çok cami var. Kimsenin ibadetine müdahale edilmiyor. Bütün bunları padişah gibi işgal kuvvetlerine teslim olmayan Sevr Antlaşması'nı kabul etmeyen Atatürk'e borçlular. *  *  * Önemli soru şudur; toplumumuz nasıl olur da Atatürk aleyhine böylesi yalanlara inanır? Cevabı gayet basit, oku diye başlayan kitaba inanmalarına rağmen matbaayı üç yüz sene getirmeyen, ilgilenmeyen bir toplum doğal olarak okuduğuyla değil duyduklarıyla hareket eder ve inanır. Bundan dolayıdır ki Kuran'ı da okuyup anlamaya çalışmamışlardır. Duydukları şekilde, kendilerine ne söylendiyse o şekilde inanmış ona göre hareket etmişlerdir. Maalesef aynı zihniyet fen dersleri din derslerinden daha çok diye kurulan imam hatip okullarına bile itibar etmemişlerdir. Oysa Kuran'ı anlayarak okusalardı, onun imandan önce okumayı yani bilimi emreden bir kitap olduğunu görürlerdi. Bu nedenle din adına yaptıkları için Atatürk'e teşekkür eder onu takdir ederlerdi. Ne yazık ki bu olmadı. *  *  * Bu gelişmelere Kuran perspektifinden bakarsanız ve de eğer Kuran'a inanıyorsanız, emin olun onu yani dini bilime teslim etmek ona yapılacak en büyük hizmettir ve Atatürk bunu yapmıştır. Hiç merak etmeyin Kur'an'daki verilere göre; onun dine yaptığı bu hizmeti asıl takdir edecek olan çoktan takdir etmiştir ve Atatürk, Peygamberlerin, bilim adamlarının bulunduğu makamda ağırlanmaktadır. Orada ki adalet buradakilere benzemez…” *  *  * Sevgili okurlarım, Size bu yazımda Atatürk'e düşman bir çevrede büyümüş olmasına karşın, Kuran'ı çok iyi okuyup anlayarak, Atatürk'ün dinimize yaptığı büyük hizmetin farkına varmış olan değerli su ve deniz ressamı Mustafa Günen'in çok önemli gördüğüm düşüncelerini aktardım. Çünkü okuduğunuz satırlar, gerçekte dinimizle hiçbir ilgileri bulunmayan din tacirlerinin Büyük Önder Atatürk'e niçin hayasızca saldırıp iftiralar attıklarını çok iyi anlatıyor…

UĞUR DÜNDAR

Rusya ile yapılan S-400 anlaşması akılcı değil!..

Sevgili okurlarım, Suriye ve Irak'taki gelişmeler nedeniyle Ankara baş döndürücü bir diplomasi trafiğinin içinde bulunuyor. Bu ortamda yaşanan ve çok önemli askeri-siyasi sonuçlar doğuracak stratejik bir gelişme, kamuoyunun gözünden kaçıyor. Bu da AKP iktidarının, Türkiye'ye füze ve uçakla yapılacak saldırılara karşı savunma için Rusya'dan S-400 sistemini satın almaya karar vermiş olması. Rusya devlet ihracat şirketinin açıklamasına göre, S-400'lerin Türkiye'ye satılmasını öngören sözleşme imzalanmış ancak yürürlüğe girmesi için bazı teknik detayların halledilmesi gerekiyormuş. Bugün tüm öngörüleri doğru çıkan bilge diplomat, emekli Büyükelçi Şükrü Elekdağ ile bu konuyu ele alacağız. * * * UĞUR DÜNDAR (U.D.): Sayın Elekdağ, Türkiye'nin Rusya'dan S-400 sistemini alma zorunluluğu nereden kaynaklanıyor? MİLLİ HAVA SAVUNMA SİSTEMİ İÇİN TEKNOLOJİ TRANSFERİ GEREKİYOR ŞÜKRÜ ELEKDAĞ (Ş.E.): Türkiye halen kendisine uçaklarla yapılacak bir hava saldırısını esas itibarıyla F-16'larıyla ve yerde mevzilenmiş silahlarıyla karşılamayı öngörüyor. Ayrıca mevcut savunma silahları arasında uçak-savar topları (Oerlikkon, Bofors, Duster), Roketsan tarafından üretilip modernize edilen Rapiers füzeleri ve omuzdan ateşlenen Stingersler var. Miadı dolan Nike-Hercules ile Hawk füzeleri ise devre dışı bırakılacaklar. Buna mukabil, Türkiye, uzun, orta ve kısa menzilli balistik füzelerle yapılacak bir saldırıya karşı bir savunma sistemine sahip değil! Bu ihtiyaç, Türkiye'nin gündemine, 1991 Körfez Savaşı sırasında Saddam'ın komşularına karşı SCUD füzelerini kullanmasıyla girdi. O tarihten bu yana Türkiye, kısa ve orta menzilli füze tehdidiyle karşılaştığı zaman, bunu NATO'nun gönderdiği füze ve hava savunma bataryalarıyla karşıladı. Bu uygulamalar sırasında müttefiklerinin kaprisli hareketleri ülkemiz için güven sarsıcı oldu. Şurası iyi bilinmeli ki, savunamadığınız sınırlar gibi, savunamadığınız gökler de sizin değildir! Böyle bir zafiyetten potansiyel hasımlar her an yararlanabilir. Bu nedenle ve haklı olarak Türkiye, kendi milli füze ve hava savunma sistemini geliştirmek istiyor. Bu amaçla acil füze savunma ihtiyacını karşılamak için bir miktar hazır füze/hava savunma bataryası satın almayı, bunun yanı sıra üretici firmanın Türkiye'ye ciddi teknoloji transferinde bulunmasını ve ortak üretim imkânı sağlamasını öngörüyor. (U.D.): Peki Rusya, 2,5 milyar dolar karşılığında S-400 bataryalarını Türkiye'ye satarken teknoloji transferi de yapacak mı? RUSLAR GELİŞMİŞ TEKNOLOJİK SIRLARI ASLA PAYLAŞMAZLAR (Ş.E.): Cumhurbaşkanlığı Sözcüsü İbrahim Kalın 28 Temmuz'da yaptığı açıklamada, Rusya'nın S-400 anlaşması çerçevesinde teknoloji transferini ve Türkiye ile ortak üretim yapmayı kabul ettiğini belirtti. Dönemin Savunma Bakanı Fikri Işık da 4 Temmuz'da TRT Haber'e şunları söylemişti: “Alacağımız S-400'leri NATO'ya entegre etmemiz mümkün değil. İlke olarak birinci tercihimiz NATO üyesi ülkeler tarafından üretilen sistemleri almak ve bunları NATO'ya entegre etmekti. Ancak ABD ve Avrupalı ülkeler anlayışlı davranmadılar. Verdikleri teklifler rekabetçi olmaktan çok uzak olduğu gibi teknoloji transferini de içermiyordu. Öyle ki sistemin cıvatasına dahi dokunmak yasaktı. Böyle bir anlayışı bizim kabul etmemiz mümkün değildi!.. S-400'e yönelmemiz bu zorunluktan kaynaklanmıştır. S-400'ü alarak acil ihtiyacımızı karşılayacağız. Ayrıca kendi milli füze ve hava savunma sistemimizi geliştireceğiz. Bunu yaparken çok güçlü bir ekip oluşturduk, bu ekip Fransızlarla, İtalyanlarla ve Amerikalılarla da görüşüyor. Şu anda Fransız ve İtalyanlar -EUROSAM- ile prensip anlaşmasına vardık. Bu anlaşma tedarik değil sistemin geliştirilmesinde işbirliğini öngörüyor.” Bunlar yetkililerin yaptıkları açıklamalar… Ancak ben, Rusya'nın S-400 teknolojisini Türkiye ile paylaşacağına ve Türkiye ile S-400'lerin ortak üretimini yapacağına katiyen inanmıyorum!.. Çünkü Ruslar, özellikle emsaline nazaran yüksek performanslı bir silah sistemi söz konusu olunca, son derece değerli teknolojik sırları bir NATO üyesi olan Türkiye'ye vermezler. Bu kesin!.. (U.D.): Bu sözlerinizden Ankara'nın hayal gördüğü ya da bilinçli olarak kamuoyunu yanılttığı sonucu çıkabilir mi?.. BU FÜZELER TÜRKİYE'YE YÖNELİK BİR TEHDİDİ ÖNLEYEMEZ (Ş.E.): Şimdi en can alıcı noktaya geliyorum. S-400'lerin, NATO'ya entegre olmadan kendi radar sistemleri ile münferiden (stand alone) kullanıldıkları takdirde, seyir füzelerini ve balistik füzeleri durdurma kabiliyetleri sıfırdır!.. Yani, S-400 Türkiye'nin karşı koymak istediği tehdidi karşılama yeteneğine sahip değil!.. (U.D.): Çok şaşırtıcı!.. Peki bu nasıl oluyor? (Ş.E.): Türkiye'nin mevcut hava savunma sistemi tamamen NATO ağına entegre bir şekilde çalışıyor. Bu ağ, ittifakın her türlü hava savunma silah, radar ve komuta kontrol merkezlerini kapsıyor. NATO uzun menzilli radarlarından ve ABD istihbarat uydularından yararlanan bu sistem erken ihbar (early warning) yeteneğine sahip. Füze savunmasında yaşamsal önem taşıyan bu yetenek, hedefin erken tespit ve teşhisi ile yörüngesinin erken saptanmasına ve hedefi imha edecek füzenin zamanında ateşlenmesine imkân veriyor. S-400'ler, NATO ağından ve erken ihbar yeteneğinden yararlanmayınca, sadece kendi 400 kilometre menzilli radarıyla kısa, orta ve uzun menzilli füzeleri durdurma kabiliyeti sıfıra indirgeniyor. Bu silahı sadece uçaklara karşı etkili bir şekilde kullanmak mümkün… S-400'LERİN TEDARİKİNİ AKILCI BİR KARAR OLARAK GÖRMÜYORUM (U.D.): Ortak üretimini yapamayacaksak ve balistik füze önleme ihtiyacımızı da karşılamıyorsa, o zaman S-400'leri neden alıyoruz? (Ş.E.): Bu tutumun temelinde Ankara'nın, Washington'a karşı, PYD'yi silahlandırması, Kuzey Suriye'de Kürtlerin devletleşme hareketine destek vermesi ve FETÖ'yü iade etmemesi nedenleriyle duyduğu öfkenin bulunduğu anlaşılıyor. Öte yandan, Moskova da bu konularda sütten çıkmış ak kaşık değil… PKK'yı terörist olarak tanımıyor, her fırsatta kol kanat gerdiği (Menbiç, Afrin) PYD'ye, Moskova'da temsilcilik açtırıyor. Şu sırada Suriye sorunu nedeniyle Rusya ile Türkiye arasında bir yakınlaşma ve işbirliği görünüyorsa da, Türkiye ile Rusya'nın; Ermenistan'a, Kafkaslara, Güney Kıbrıs Rum Yönetimi'ne, Doğu Akdeniz'e, Balkanlara, Karadeniz Havzası'na ve Orta Asya'ya yönelik politikaları ve emelleri taban tabana zıt!.. Türkiye, Rusya ile karşılıklı saygı ve yarara dayalı dengeli ilişkiler kurarken -ki bunu kuvvetle destekliyorum- bu gerçekleri ve Rusya'nın genlerinde yayılmacılık, bölgede tekel oluşturma ve sıcak denizlere çıkma tutkularının bulunduğunu unutmamalıdır. S-400'ler Türkiye tarafından uçaklara karşı bir savunma sistemi olarak kullanılabilecek ise de Rusya kendisine yakın bir devletten ülkemize böyle bir tehdidin vuku bulması halinde, sistemin yazılımına müdahale ile Türkiye'nin S-400'leri kullanmasını engelleyebilir. Sonuç olarak, S-400'lerin tedarikini akılcı bir karar olarak görmüyorum. AKILCI HAREKET TARZI TEKNOLOJİ ÜRETİMİNE ORTAK OLMAKTIR (U.D.): Peki, akılcı bir hareket tarzı nedir? (Ş.E.): Söyleşimizin başında dönemin Savunma Bakanı Işık'ın açıklamasına temas ettim. Bu açıklamadan, Fransız-İtalyan Konsorsiyumu EUROSAM'la anti-balistik bir sistem geliştirme hususunda anlaşmaya varıldığı anlaşılıyor. Esasında EUROSAM'ın Türkiye açısından uygun ve ilgi çekici olan şu ürünleri var: Uçaklara karşı savunma için Aster-15, kısa ve orta menzilli balistik füzelere karşı savunma için de Aster-30 Blok-1… Yetenekleri başarıyla test edilmiş olan bu sistemler halen birçok Avrupalı devlet tarafından kullanılıyor. Bunlara ilaveten EUROSAM'ın uzun menzilli balistik füzelere karşı da geliştirme halinde olduğu Aster-30 Blok-2 projesi var… Bu günün şartlarında Türkiye için akılcı hareket tarzı, önce doğrudan tedarik yoluyla ihtiyacı kadar Aster-30 Blok-1 almak ve bunları NATO'ya entegre etmektir. Türkiye bu şekilde kısa ve orta menzilli balistik füze tehdidine karşı etkili bir savunma oluşturacaktır. Bununla eşzamanlı olarak da, Türkiye uzun menzilli balistik füzelere karşı savunma sistemi oluşturmak için de EUROSAM'ın Aster-30 Blok-2 projesine ortak olmak için girişimde bulunmalıdır. Paylaşıma açık bu ortaklıktan ASELSAN, ROKETSAN, HAVELSAN ve MİKES gibi firmalarımız da üretim payı alabileceklerdir. Böyle bir yaklaşım Rusya ile S-400 anlaşmasının iptalini gerektirecektir ki, doğru olan da budur!..

UĞUR DÜNDAR

Seni çok özledik sevgili Levo!..

Dün gece düşümde seni gördüm. Sevgili Müjdat Gezen ve Yılmaz Özdil kardeşimle birlikte oturuyorduk. Hani Yılmaz'la ben, Star TV'den ayrılmak zorunda kaldıktan sonra, hep birlikte Kalamış Marina'daki Divan'da oturup sohbet etmiştik ya, yine aynı yerde, aynı masadaydık. Her zaman, hatta hasta yatağında bile yaptığın gibi, yine bizi güldürüyordun. Hem de kahkahalarla… Öylesine neşeliydik ki uyandığımda bile hâlâ gülüyordum Uyku sersemliğini atınca, seni ne kadar çok özlediğimi anladım. Sevgili Levo, İzmir'de olduğum için bu bayramda mezarına gelemedim ama, sana bu yazıyı bayram hatırası olarak gönderiyorum. * * * “1950'lerin sonu… Babam köydeki ilkokulu bitirince okumak için Ankara'daki dedesinin yanına geliyor. O zamanlar dedemin Yenimahalle Güzelevler'de bir ciğerci dükkanı var. Hem okuyor, hem de okuldan çıkınca orada çalışıyor. Eti en güzel şekilde işlemeyi, terbiye etmeyi bu dükkanda öğreniyor. Bir de arkadaşı var okuldan; Abdullah… İte kaka beraber bitiriyorlar ortaokulu. Abdullah bir berberin yanında çırak olarak çalışmaya başlıyor. Bu arada büyük dedemin ciğercisinin üst katına, babamın yaşıtı bir çocuk ve annesi taşınıyor. Haşarı, yaramaz, komik bir çocuk… Adı; Levent… Levent'le babam liseye beraber gidiyor, ama pek okumuyorlar! Atıldıkları için sürekli okul değiştiriyorlar. Haylazlıkları ve okulu asıp sürekli sinemaya gitmeleri nedeniyle hiçbir okul almak istemiyor onları!.. * * * Babam her fırsatta ciğerciden nevale getiriyor, Abdullah berberden kaçıyor ve Levent'in evinde mangal yapıyorlar. Adeta üç kardeş gibi yaşıyorlar. Yedikleri içtikleri ayrı gitmiyor. Birbirlerine de “Nuri” diyorlar, Nuri aşağı Nuri yukarı!.. Sonra Levent İstanbul'a taşınıyor. Dedem ve babaannem de tayin nedeniyle Ankara'ya geliyor. Şimdiki “Saray”ın olduğu yerde bulunan Orman Bakanlığı Lojmanları'na yerleşiyorlar… * * * Babam hem çalışıp hem okuyarak üniversiteyi bitiriyor. Abdullah da önce kalfa sonra usta oluyor. Babam, işte o yıllardan başlayarak uzun süre Abdullah Amca'nın Ragıp Tüzün Caddesi'ndeki küçük berber dükkanına gidiyor. Doksanlı yılların sonuna doğru krizler üst üste gelince, kirasını çıkaramayan berber dükkanı kapanıyor. O günden sonra; güzel havalarda babam Abdullah Amca'nın Karşıyaka'daki gecekondusuna gider, bahçesinde tıraş olur, hava kötüyse Abdullah Amca takımlarını alıp bize gelir ve babamı evde tıraş ederdi. * * * 2009 yılında önce İstanbul'dan Levent'ten bir hastalık haberi geldi, ardından babam -belki de ciğerci dükkanının o en güzel etleriyle tetiklenmiş “gut”un sonucu olarak- böbrek yetmezliğine yakalandı. Aylarca hastanede yattı. Berber Apo, küçücük dükkanında hep sigara dumanları altında çalıştığından, bunun doğal sonucu olarak, “verem”den sanatoryuma yattı. Sonra bir gün Abdullah Amca'nın vefat haberi geldi. O sırada yurtdışında görevde olduğum, babam da hastanede yattığı için cenazeye gidememiştik. Babam by-pass geçirince hastaneye gelen ilk kişi Levent olmuş, “Yav Nuri ne oldu lan sana” deyince, babam inanılmaz bir moral bulmuştu. Babamın hastalığı ortaya çıkmadan evlilik kararı almıştık. Erteleyelim demiştik ama babam razı olmamıştı. Bunu duyunca kız isteme işini “Levo” üstlendi. Sonra nikahta da şahidim oldu… * * * Nikahtan bir yıl kadar sonra kalp-böbrek ve akciğer yetmezliği ilerleyen babam, günde 30-40 ilaç, haftada üç gün diyaliz ve bir süre sonra da solunum kolaylaştırıcı makineler ile yaşadı. Berber Apo öldükten sonra, pek saçı çıkmadı babamın! Az çok çıkanı da annemle kız kardeşim keserdi o uyurken!.. * * * Babamı 2013 yılında kaybettik. Levent hasta olduğu için gelemedi cenazeye, ama annemi arayıp konuştu ve helalleştiler. * * * Zaten çok geçmedi, Levent de ayrıldı aramızdan, onu siz de duydunuz. Çünkü bizim “Levo”, Levent Kırca'ydı!..” (Ekşisözlük, “realsanto”) * * * Sevgili Levo, Daha üç gün önce, Çeşme'nin sevilen CHP İlçe Başkanı Ekrem Oran'ın organize ettiği bando, sokağımızdan İzmir Marşı'nı çalarak geçerken bir komşumuz ansızın “Ah aramızda bir de Levent Kırca olsaydı” diyerek seni özlemle andı. Bunları söylerken çok haklıydı…. Ah aramızda bir de sen olsaydın, daha da coşkulu kutlardık, her şeyimizi borçlu olduğumuz 30 Ağustos Zaferi'ni… Rahat uyu Levocuğum… Yıllarca evlerine konuk olduğun, en karamsar anlarında bile acılarını bir nebze unutturup güldürdüğün milyonlarca sevenin, dünya çapındaki güldürü ustası Levent Kırca'yı hiçbir zaman unutmayacak. Tıpkı hep sevgi ve özlemle andığımız Vefa Lisesi'nden arkadaşımız sevgili Kemal Sunal'ı unutmadığı gibi… Nur içinde yat, mekanın cennet olsun canım kardeşim…

UĞUR DÜNDAR

Ey Cemaatler, Ey Kanaat Önderleri!

İktidar yıpratır. Bu genel geçer bir kuraldır. Ancak bugün Türkiye ’de yaşananlar sıradan bir iktidar yıpranmasının ötesinde anlamlar ifade ediyor. En büyük sorun insanlarımıza hizmet etmek adına araç olması gereken iktidarın bugün amaç haline gelmiş olmasıdır. Her hal ve şart altında yönetimi elinde bulundurmak hedefi zarar vermenin ötesinde bir noktaya doğru hızla gidiyor. Bu süreç sadece siyasi yapımızda değil aynı zamanda ülkemizin din ve toplum sosyolojisi üzerinde de olumsuz etkiler bırakıyor. Sivil toplum inisiyatifi olarak doğan cemaatler, bu iktidar sürecindeki tutum ve davranışlarıyla bazen ortaya çıkış maksatlarının aksine tutum içinde hareket eder oldular. Artık eskisi kadar özgün ve etkin değiller. Bir sivil toplum kuruluşundan beklenir tarzda hareket etmiyorlar. İktidar güzellemesi yapmayı asli görevleri addediyorlar. Hem iktidara hem de kendilerine yanlış yapıyorlar. Uyaran olup kötü olmak istemiyorlar. Toplum sos veriyor, sessiz çığlıkları duymuyorlar. Değer yargılarımız sorgulanır bir hal aldı ama bizler sokulduğumuz labirentin içinden telaşla bir çıkış yolu arıyoruz. Ne mi demek istiyorum, biraz daha açayım. Cemaatler daha dün bu ülkenin insanlarını iyiye, doğruya, güzele, faydalıya davet etmek gibi bir misyonla hareket ettiklerini söylerlerdi. Bir insana ulaşmak için bile her türlü yolu denerlerdi. Bu ülkenin yüzde 99’u Müslüman ama doğruluğuna inandıkları mesajlarının ulaşmadığı insanların akıbetinden endişeye kapılırlardı. Kim olursa olsun kendilerine ulaşılamadan öte âleme göçen insanların ölümünden büyük hüzün duyar, o şahıs hayattayken neden selam verip de hemhal olamadık diye kendilerini suçlarlardı. Ancak durum bugün böyle mi? Üzülerek maalesef öyle olmadığını ifade etmek zorundayım. Teşbihte hata olmaz; Peygamberimiz “İki Ömer’den biri” diye dua etmişti. Bugünkü cemaatlerin tavrı ise ‘bizim Ömerlere ihtiyacımız yok’ noktasına dönüşmüş durumda. Dün insanların cenneti kazanmaları için eksik ve fazlalarıyla var güçleriyle canhıraş mücadele eden cemaatlerden bazıları bugün, insanları cehenneme göndermek gibi bir büyük bir yanılgının ve yarışın içindeler. Bazıları da neredeyse toplumda var olan kamplaşmadan beslenir oldular. Oysa onların asıl görevi ayrışma zamanlarında devreye girmek ve insanlara doğru yolu göstermek değil midir? Hatırlanacağı gibi Sn. Başbakan bu zamana kadar olan dönemi tanımlarken “debdebe ve şaşaadan” bahsetmişti. Bundan sonra eskisi gibi olmayacağını ifade etmişti. Aslında bu durum sadece devlet kurumlarını kapsamıyor. Bazı cemaatler de aynı şekilde tevazudan uzak bir kısır döngü içinde kıvranıp duruyorlar. Yanlış yapıyorlar. Beş yıldızlı otel gibi döşenmiş binalarının süslü odaları onların sırça köşklerine dönüşmüş durumda. Ay sonunda hangi müteahhidin, hangi iş karşılığı verdiği belli olmayan paralarla rahata kavuşmuş bir halde doğru işler yapılabileceğini zannediyorlar. Şu noktayı ifade etmezsem eksik kalır. Bu binalar niye var demiyorum. Daha iyisi olsun ama yurtlara, binalara sahip olmak neredeyse cemaatlerin en önemli kızıl elmasına dönüştü. Sohbetlerinde Hz. Süleyman’la Hüdhud kuşu arasındaki diyalogu anlatanlar, iş, kaynağından emin olmadıkları paralarla çalışma yapmaya gelince başlarını kuma gömüyorlar. Sonra da Türkiye’de dini hayatla ilgili yapılan araştırma sonuçlarını şaşkınlıkla karşılıyorlar. Cemaatlerin hedefi yer, yurt sahibi olmak ve ticaret yaparak zenginleşme gayretlerinden önce, insanların gönlünü kazanmak, maddi beklenti ve hesaplardan uzak durmak ve dünyayı barış ve esenlik yurdu yapmak adına çalışmalar yapmak olmalıdır. Bu sözlerim elbette toptancı mantıkla hepsinin aynı olduğu şeklinde yorumlanmamalı. Bazılarını tenzih ederim. Belki de bana kızacaklar ama bir kardeşleri olarak bu sözlerimize kulak verenlerin yüreklerine dokunmak istiyorum. Allah rızası için yola çıktıklarını ifade edenlerin hepsine haddim olmadan sesleniyorum. Sahi bu gidiş nereye? Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Cihan - Asil sorun geleneksel, deruni tarikat yapisinin onunun kesilmesi ile (1920'lerden itibaren) olusan "col iklimi". Simdiki cemmatler onlerin sadece birer kotu kopyasi. Bir kac geleneksel ve hala "eski usullere" gore isleyen tarikati tenzih ederek soylemis olayim ama genelde o eskinin huzur iklimine nasil doneriz bilmiyorum. Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

“1 Mart Tezkeresi Geçmeliydi”

Deniz Bölükbaşı böyle düşünüyor. Deniz Bey bu şekilde düşünenler arasında sayılabilecek sıradan bir isim değil. Çünkü 2003’te ABD ile yürütülen müzakerelerde Türk heyetinin başındaydı. Sonrasında MHP milletvekilliği de yaptı. 10 Ekim’de Hürriyet’ten İpek Özbey’e verdiği röportajda; “1 Mart tezkeresi geçseydi, bugün Irak ve Suriye’de yaşanan noktalara gelinmiş olmayacaktı” diyor. Ayrıca “ PKK ’nın bugün Kandil dışında kamp yerleri, eğitim alanları, cephanelikleri, Türkiye’ye geçiş yolları, toplanma bölgeleri tümü Türk askerinin kontrolü altına girecekti” diye iddia ediyor. Bunun yanında “Barzani bağımsız devlet olma yolunda mesafe kat edemeyecek, 25 Eylül’de referandum yapma noktasına gelemeyecekti” diye ekliyor. “Ve 1 Mart Tezkeresi kabul edilmiş olsaydı Türkmenlerin bugün ikinci sınıf Irak vatandaşı konumuna itilmeleri mümkün olmayacaktı.” diye devam ediyor. Öncelikle tezkerenin içeriğinde ne vardı, bunu hatırlayalım. Uzlaşılan metne göre Türkiye; ‘60 bin kişilik ABD askerinin ve 255 ABD uçağının kendi topraklarında konuşlanmasına izin veriyor, Irak’a karşı Kuzey Cepheyi oluşturmayı ve ABD ile birlikte hareket etmeyi kabul ediyordu.’ Peki, şimdi de geçmişte ABD Büyükelçiliğimizi yapmış ve ABD’yi iyi tanıyan isimlerden olan Ş. Elekdağ’a kulak verelim. Şükrü Bey, D. Bölükbaşı’nın tam aksine 11 Mart 2015’te Uğur Dündar’a verdiği röportajda “1 Mart tezkeresi TSK’ya operasyon izni vermiyordu” diyor. Peki, Ş. Elekdağ bu iddiasını nereye dayandırıyor? Hatırlanacağı gibi kendisi 2003 yılında yapılan bu tarihi oturuma katılan CHP ’li milletvekillerinden birisiydi. Elekdağ “1 Mart Tezkeresinin temel dayanağı olan ve milletvekillerine dağıtılmayan, ABD ile Türkiye arasında imzalanan Mutabakat Muhtırası’na göre TSK’nın operasyon izni yoktu” dedikten sonra “Bu mutabakat metnine göre Türk askeri Kuzey Irak’ta dar bir bölgeye konuşlanacak, PKK unsurlarını izleyip imha etme yetkisi olmayacak, meşru savunma hakkı dışında silah kullanamayacaktı” diye sözlerine devam ediyor. Ş. Elekdağ bu ifadenin metnin 7. Maddesinin “Kuzey Irak’taki Faaliyetler” başlıklı (b) fıkrasının 3. paragrafında geçtiğini belirtiyor. Şimdi ben bu açıklamalarla ilgili çok fazla yoruma girmeden aşağıdaki sorularla yazıyı nihayete erdirmek istiyorum. Hem Sn. Bölükbaşı’nın hem de Sn. Elekdağ’ın kanaatleri ile ilgili takdir sizlerin. 1- 1991’deki Körfez Savaşı’nda Musul, Kerkük sizin olacak diyerek Türkiye’yi aldatan, savaş sonrası ise sınırlarımızda 36. paraleli oluşturarak Irak’ın kuzeyindeki bağımsız devletin altyapısını hazırlayan ABD’nin ta kendisi değil miydi? 2- Irak’ın işgali BM Güvenlik Konseyi kararına dayanmadığı halde ABD ile böylesine hukuksuz bir savaşa destek veren Türkiye büyük bir suç işlemiş olmaz mıydı? 3- Irak’ta kitle imha silahlarının olmadığının kabul edilmesine ve Tony Blair hakkında kendi askerlerinin ölümüne sebep olduğu gerekçesiyle İngiltere ’de hazırlanan “Chilcot Raporu”na rağmen Irak’ın işgali ile ilgili hâlâ neden bu yorumlar yapılıyor? 4- Büyük Ortadoğu gibi bir projenin varlığı ortadayken, bölgemizde haritaların yeniden çizilmesi hedeflenirken, 1 Mart’ta ABD ile yol yürümek kendi ipimizi kendimize çektirmek olmaz mıydı? 5- Irak’ta hayatını kaybeden 2 milyondan fazla insanın katledilmesinden doğrudan sorumlu olmak bizi Ortadoğu halkları nezdinde hangi duruma düşürürdü? 6- Tezkere hakkında yapılan meclisteki oturum tutanakları 10 yıllık gizlilik süresi dolmuş olmasına rağmen neden hâlâ açıklanmıyor? Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Cihan - 1, Korfez Savasi'nda Rahmetli Ozal'in istekleri dogrultusunda politika izlense ulke acisindan daha hayirli olurdu diye dusunuyorum. Musul ve Kerkuk direkt kontrolumuzde olmazdi ama bolgede cok daha fazla soz sahibi olur ve kontrol altinda tutardik. PKK kesinlikle gelisip palazlanamazdi. Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Manda

Amerika ile ilişkilerimiz aslında diğer Batılı ülkelerle olduğu gibi çok eski tarihlere dayanmıyor. Zaten ABD ’nin kuruluş tarihi de bilindiği gibi 4 Temmuz 1776. Yani onlar kurulurken biz Osmanlı’da gerileme dönemindeydik. 20. yüzyılla birlikte münasebetlerin başladığını söyleyebiliriz. Ancak bu ilişkilerin merkezinde de Amerikan Mandasına girme tartışmaları vardı. Yani o dönemde bazı kesimler belirli bir süre Amerika’nın koruması altına girmek için can atıyordu. İçinde bulunulan şartlardan başka şekilde çıkışın mümkün olmadığını düşünüyorlardı. Bu milletin insanüstü bağımsızlık mücadelesiyle Amerika veya bir başka ülkenin mandasını savunanlar büyük bir utancın esiri oldular. Fakat gel gör ki, daha sonraki dönemlerde ABD ile aramızda adı konulmamış bir “manda” yönetimi ihdas edildi. Sözde bağımsızdık ancak ABD’nin gözünde Sovyetlere karşı ileri karakol vazifesi görüyorduk. Kendimizi vazgeçilmez zannediyorduk. Ruslara karşı kalkan olmakla övünüyorduk. NATO’nun sigortası olduğumuza inanıyorduk. Ne zaman ki Sovyetler Birliği tarih sahnesinden çekildi, işte o zaman aslında ABD’nin gözündeki gerçek değerimizi anlayabildik. İşin özüne bakarsanız Amerika her zaman aynıydı. Bize yanaşırken de, bizden uzaklaşırken de merkezde hep kendi çıkarları vardı. Amerika’dan icazet almak deyimi siyasi literatürümüzün değiştirilemez gerçeğiydi. Darbeleri yapanlar da, darbelere muhatap olanlar da işin arka planında ABD’nin olduğunu bilirdi. Bazen de ABD ile olan ilişkilerde ‘manda’ denilemediği için ‘ittifak’ hatta ‘stratejik müttefik’ gibi eşitlik algısı içeren süslü ifadeler sıkça kullanıldı. İşte böylesine tek tarafın baskın olduğu bir ilişki modelinde tabiri caizse at izinin it izine karıştığı birçok olay ve gelişmeleri ABD senaryolarıyla yaşamak zorunda bırakıldık. Amerika hiç bir zaman işi şansa bırakmak istemedi. Hep garantiye oynadı. Eğitim sistemimizi Fulbright Komisyonu ile kontrol etti. Askeri yapımızı NATO ile denetledi. Holywood ile bütün dünyada olduğu gibi bizi kendisine hayran(!) bıraktırdı. Kiralık kalemlerle zihin dünyamızı inşa etti. Sözde bilgi paylaşımlarıyla istihbarat yapımızı çepeçevre kuşattı. Provokasyonlar, manipülasyonlar, tezgâhlar, oyunlar aklınıza gelebilecek bütün planları farklı zemin ve zamanlarda hayata geçirdi. Irak ’ı işgal edip 2 milyon insanın katledilmesine sebep oldu. Suriye ’yi kana bulayıp insanları birbirine kırdırdı. Yemen’i, Filistin ’i, Libya’yı allak bullak etti. Türkiye’deki darbelerin, muhtıraların arkasında hep onların eli vardı. Daha dün sensiz olmaz dediği Türkiye’yi terör örgütüne tercih etti. Bütün bu işleri yaparken dolaylı veya dolaysız açıdan Türkiye’nin de desteğini aldı. Gözümüzün içine baka baka coğrafyamızda narkozsuz ameliyatlar yaptı. Şimdi de vizelerin askıya alınmasıyla farklı bir aşamaya geçti. Yanılmayı çok isterim ama bu saatten sonra iş artık her iki ülke arasında silahların konuşmasına kaldı ve bu durum herkes için maddi-manevi büyük bedeller ödemek demek. Dün Obama iyi çevresi kötü diyorduk. Bugün Trump iyi onu kuşatanlar kötü diye kendimizi kandırıyoruz. Hep veren biziz. Hep kaybeden bölgemiz oldu. Peki, nasıl çıkacağız bu girdaptan? Nasıl bitecek bu durum? Cevabı çok net; sadece politik gerekçelerle değil, ruhen de yüzyıl önce olduğu gibi “manda ve himaye kabul edilemez” düsturuna yürekten inanıp gereğini yapmak. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Erdem - hocam o tepkiyi verecek yürek yok bu iktidar'da! Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

İdlib Operasyonu ve Vize Restleşmesi

Suriye ve Irak’ta bu noktalara hangi hatalar yapılarak gelindi sorusunun cevaplarını birçok kere yazdık. Şimdi bunları en azından bu yazımızda tekrar ifade etmeyeceğim. Bütün yanlışlara rağmen geçtiğimiz yıl yapılan Fırat Kalkanı sınırlarımızdaki terör yapılanmalarını bertaraf etmek adına doğru bir adımdı. Şimdi ise İdlib’te Rusya ve İran ile birlikte oluşturulmaya çalışılan çatışmasızlık bölgesi aynı Fırat Kalkanı’nda olduğu gibi doğru ve olması gereken bir adım olarak kendisini gösteriyor. Sınırlarımızda haritaların yeniden çizilmesini hedefleyen, bunu yapmak için otuz yılı aşan bir süreden beri Türkiye’yi tehdit eden terör örgütü ile iş tutan bir ülkeden stratejik olanı bir yana sıradan bir müttefik bile olmaz. Ayrıca haklarında 15 Temmuz gibi bir felaketin yaşanmasına sebep oldukları iddiasıyla tutuklama kararı bulunanların iadesi ile ilgili kulağının üstüne yatmaya devam eden ABD ’nin bu tavrı kitabın orta yerinden konuşacak olursak olsa olsa düşmanlık gösterisinden başka bir şey değildir. Konsoloslukta çalışan bir kişinin tutuklanmasına karşı vizelerin askıya alınması kararı ise, bu kişinin 15 Temmuz sürecinde önemli görevler üstlendiğine dair şüpheleri güçlendirmiştir. Hemen ardından Türkiye’nin de ABD vatandaşları için vize başvurularını askıya alması hem mütekabiliyet açısından, hem de bu milletin onurunu korumak adına herkesin doğruluğunda ittifak etmesi gereken bir adımdır. Bunun yanında Irak’ta yapılan referandumun oldubittiye getirilmesi sürecinde her zamanki duyarsız tavrını gösteren ABD’nin niyeti de, uygulamaları da, politikaları da, stratejileri de bu bölgeye Afganistan’da olduğu gibi kalıcı olarak yerleşmektir. Çin ve Rusya’yı engellemek adına Yakındoğu üzerinde oluşturmaya çalıştığı hegemonyasını güçlü kılmak için Ortadoğu üzerinden bu bölgeyi tamamen kuşatmaktır. Biliyorsunuz, ABD’nin PYD’ye verdiği silah desteğinin amacı DAEŞ’e karşı mücadele etmek değildi. Kantonların birleştirilmesi ile Irak’ın kuzeyinin yakın gelecekte bütünleşmesi hedefinin BOP ile belirlenmiş bir yol haritası olduğu ortadaydı. Ankara, Tahran ve Moskova’nın Astana görüşmeleri üzerinden yakınlaşması sonrası, bu üç ülkenin ABD’nin yol haritasının önüne bir set koyma planı bölgedeki dengelerin ABD aleyhine bozulma ihtimalini ortaya çıkardı. İşte tansiyonun yükselmesinin başlıca sebebi aslında bu adımdır. İnsan hayatı stratejik oyun teorileriyle, güç ve çıkar çatışmalarıyla kıyaslanmayacak ölçüde aziz ve önemlidir. Bu coğrafyada yaşanan kahredici oyunların son bulması için hiç değilse bundan sonra doğru işler yapılmalı ve gereken gayret gösterilmelidir. Birileri için istatistik olan şeyler aslında, ölüm, zulüm, kan, gözyaşı, yıkılan yuvalar, yerle bir olmuş şehirler ve katliamlar demektir. Bütün bu yaşananlara dur demek de herkesin omuzlarına yüklenen bir vebaldir. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Babacan - çok doğru tespit Ali - Suriye'de bir tuzağa doğru çekiliyor olmayalım? abd-ingiltere ve Rusya el altından bu konuda anlaşmış olabilir mi? Çok çabuk birilerinin estirdiği rüzgarların etkisinde kalıyoruz...Mehmetçiği İdlib bataklığına sokmak yerine Suriye yönetiminin tüm bu terör bölgelerini (pkk'nın elindeki bölgler vs) temizlemesine niye yardımcı olmuyoruz, zaten tüm bu bölgeler Suriye toprağı değil mi, biz de Suriyenin toprak bütünlüğünü istiyoruz demiyor muyuz? İsrail, Rusya, İran, Hollanda vs. ile kavgalıyken tekrar anlaşabiliyoruz da, iş Suriye olunca niye? Abdullah - @Ali 01 nolu yoruma cevabı: Ali Bey 100 tane beğenme hakkım olsaydı 100 ünde de beğenirdim ama 1 beğenme hakkım var Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Türkiye’nin Kaderi

Kendimize itiraf edemesek de yaşadıklarımızın bizleri derin endişelere sevk ettiği muhakkak. Siyasetten, toplumsal hayatımıza kadar kırılganlıkların her geçen gün arttığını üzülerek müşahede ediyoruz. Olağanüstü gündemlerin esiri haline gelmiş hatta getirilmiş durumdayız. Sabır gibi engin bir limanın varlığını unutalı çok zaman oldu. Sevgi, saygı bir tarafa tahammül denilen hasletin öneminden de bihaberiz artık. Bu psikolojiyle gelişmeleri sağlıklı bir şekilde değerlendirme imkânlarından gün geçtikçe uzaklaşıyoruz. Bu da hata yapma riskimizi artırıyor. Özgüven patlaması yaşıyoruz ancak her bir gelişme sonrası yanıldığımızı itiraf etmek zorunda kalıyoruz. İşin acı tarafı bu hatalardan gereken dersleri çıkarmak gibi bir gayretin içinde de değiliz. Öylesine yanlışlar yapıyoruz ki, bu zamana kadar aldatılmadığımız bir alan neredeyse kalmadı. Bin yıldır bu coğrafyada bedel ödeyerek kazandığımız tecrübelerin bugün kâmil manada değerlendirilemediğini görüyoruz. Devlet aklı dediğimiz şey bunca yaşanmışlıkla birlikte gelecekteki adımlarımızı belirlemek değil midir? Tabi ki öyledir. Bir yıl önce ak dediğimize bugün kara diyoruz. Bir yıl sonra bugün kara dediğimize ak demeyeceğimizin garantisi yok. Böylesine kafa karışıklığı yaşanan bir durumda doğru sonuçlara ulaşmamız mümkün olur mu? Barzani ’yi devlet başkanlarına uygulanan protokolle karşılayan da biziz. Bugün referanduma en sert tepkiyi veren de biz. Ha İsrail , Ha İran manşetlerini atan da biziz. Son İran seyahatinden sonra bütün bunları hatırlamak istemeyen de biz. İsrail’le ilişkileri normalleştirmek için içerde dışarıda altyapı oluşturma gayretlerine girişen de biziz. Irak ’ın kuzeyindeki bölünmenin planlayıcısının İsrail olduğunu söyleyen de biz. Bunun bir dengesi yok mudur diye sorsak hata mı etmiş oluruz şimdi? Gücünün sınırını bilen, tarihi potansiyelinin farkında olan, içinde bulunulan şartları doğru bir şekilde okuma becerisi gösterebilen bir bakış ile olaylara yaklaşabiliyor muyuz sizce, ne dersiniz? Bazen batılıların elli hatta yüzyıllık planlarının olduğundan bahsederiz. Bizim ise 3-5 yıllık planlara sahip olmadığımıza dair yorumlara şahit oluruz. Bu yaşadıklarımız aslında bütün bu yapılan yorumları doğrulayan gerçekler olarak ortada değil mi? Bu arada bazı dostlarımız ‘söyledikleriniz doğru da, milleti korkutmayın, karamsarlığa sürüklemeyin’ diyorlar. Ne yani dostlar, koskoca bir tarihin ve medeniyetin izdüşümü olan bu ülkenin kaderi ile bir iktidarın kaderinin aynı noktada buluştuğu söyleniyorsa, ben bu acı doğruları yazmayayım da ne yapayım? Sizler bilmez misiniz ki, yüzyıllar öncesinde Fuzuli bile kendisine söz geçirememiş de, “Söylesem tesiri yok, sussam gönül razı değil” demiş. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Cihan - Guzel ozetlemissiniz. Kisacasi bu iktidar, en tepedeki makamlar da ne yazik ki dahil olmak uzere, bu isi bilmiyor. Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Güney Sudan, Kürdistan ve Katalonya

Kullanılan yöntem aslında hep aynı. Önce hedef ülkede insanların birbirinden nefret edecekleri ortamı hazırlamak, sonra da işi geri dönülemez noktalara getirip birbirinden koparmak. Bu yönteme tarihten örnekler çok. Aynı Irak ’ta bugün yaşananlar ile 2011’deki Sudan ’ın bölünme süreci gibi. Her ikisinin de geçmişinde İngilizler var. Irak’ı Osmanlı’dan ayıranlar da, Sudan’ı yarım asırdan fazla 1956’ya kadar işgal altında tutanlar da onlardı. Hem Irak, hem Sudan etnik, dini ve mezhepsel çeşitlilik açısından aşağı yukarı aynı özelliklere sahipler. Her ikisi de İngilizler terk edip gittiğinde özgürleştiklerini zannettiler. Oysa onlar giderken uzun yıllar sürecek saat ayarlı bombaları aralarına yerleştirmişti. Sudan Afrika’nın üçüncü büyük ülkesiydi. 2011’de resmen ikiye bölündü. Petrolün çoğu ayrılan tarafta kaldı. Güney’in bugün bilinen 3,5 milyar varil petrol ve 3 trilyon kübik feet doğalgaz rezervi var. Aynı Irak’ın kuzeyinde olduğu gibi denize çıkışları yok. Etiyopya, Kuzey Sudan, Kenya, Demokratik Kongo, Uganda ve Orta Afrika Cumhuriyeti ile çevrelenmiş durumdalar. Bu kadar rezerve ve sözde bağımsız olmalarına rağmen kimi bölgelerde resmen kıtlık ilan ettiler. Dün Hartum’a bağlı olmayı ayaklarında pranga olarak görüyorlardı. Bugün kendilerini çevreleyen bütün ülkelere bağımlı hale geldiler. Aynısı Kuzey Irak için de geçerli. Bağdat’a bağımlı olmayı sorun ediyorlar ama yarın Washington’a, Tel Aviv ’e, Londra ’ya, Moskova’ya bağımlı hale gelecekler farkında değiller. Hem de öylesine kritik bir bölge ki burası Afrika ile kıyaslanmayacak ölçüde büyük riskleri içinde barındırıyor. Hani bir kıvılcım dünyayı yakar derler ya, işte bu coğrafya böyle bir yer. Tarihi tecrübeler bunu ortaya koyuyor. Dimyat’a pirince giderken evden olmak gibi bir tehlike söz konusu. Bunu sadece Kuzey Irak için söylemiyorum. Bölgedeki devletlerin tamamı aynı tehlike ile karşı karşıya. Diğer taraftan bilindiği gibi anayasa mahkemesinin yasağına rağmen geçtiğimiz Pazar günü İspanya’da 2 milyon 200 bin Katalan bağımsızlık oylaması için sandık başına gitti. İspanya polisi referandumu engellemek için olmadık tedbirler aldı. Plastik mermi kullandı. Sandıklara el koydu. Oy pusulalarını topladı. Sandığa gitmek isteyenleri coplarla kovaladı. Olaylarda polisler dâhil toplam 761 kişi yaralandı. Batılılar Sudan ve Irak’taki tavırlarının aksine Katalonya’ya kulak tıkadılar. Hatta bazıları referanduma karşı olduklarını açıkladılar. Hani Batılı ülkelerin çifte standartlı tutumları bilinen bir gerçektir ya, bunu İspanya’da net bir şekilde gördük. İslam topraklarını bölmek için oyunları tezgâhlayanlar, hedef kendi toprakları olunca birden aslan kesiliverdiler. Şimdi cevap bulmak zorunda olduğumuz soru şu; peki bunca geçmiş tecrübeye rağmen bu coğrafyada hâlâ yanlışta ısrar neden? Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Sorularla Kuzey Irak referandumu

Hem siyasi, hem de sosyal açıdan çok önemli sonuçları olması muhtemel bu referandumla ilgili çok şey söylendi, söylenmeye devam ediyor. Kimileri karşı duruşunu Kürt düşmanlığına çeviriyor, bazıları da Kürtlerin geçmişte yaşadığı mağduriyetler üzerinden fotoğrafın bütününü görmek istemiyor. Nasıl olursa olsun ama Kürtlerin de bir devleti olsun diye olayları sığ bir bakışla değerlendiriyor. Her fırsatta ulus devlet eleştirisi yapıyor ama söz konusu Kürdistan ulus devleti olduğunda bütün her şeyi unutuveriyor. Oysa her iki taraf da konunun doğru bir şekilde anlaşılmasını engelliyor. Peki, bütün bunlarla beraber bu referandumu nasıl okumalı ve nasıl yorumlamalıyız? Şimdi bazı sorular üzerinden süreci daha doğru anlamaya çalışalım. 1- Irak’ın kuzeyinde bugün yaşananların ilk çıkış noktası nedir? Bu süreç 1991 yılında 1. Körfez Savaşı sonrası Irak’ın kuzeyinde ABD tarafından oluşturulan Irak merkezi güçlerinden arındırılmış bölge olan 36. Paralel’de başlatılmıştır. 2- Irak’ta, Suriye’de yaşayan Kürt nüfus geçmişte hangi şartlar altında hayat sürmüştür? Aslında sadece Halepçe’deki katliamı hatırlasak bile yeter. Kürtler öteden beri varlığı kabul edilmeyen ve kimlik kartı dahi verilmeyecek kadar dışlanmış ve yok sayılmışlardı. Peki, geçmişteki bu mağduriyetler ancak devlet olarak mı giderilebilir? Hayır! Çünkü yeni Lawrence’ları araziye süren güçler yüzyıl önceki oyunu yeniden hayata geçirmek istiyor. Yolun sonunda özgürlük değil yine kan, gözyaşı, acı ve iç savaşlar var. 3- İran, Suriye, Irak ve Türkiye bu konuya neden bu kadar hassas yaklaşıyor? Çünkü Kürtler içinde bazı grupların bölgede haritaların yeniden çizilmesi için kullanılma tehlikesi gayet net olarak görünüyor. Küresel güçler bunu özellikle kaşıyor. ABD’nin Kuzey Irak’ta kurduğu askeri üsleri ve PYD’ye silah desteğini düşünürsek ne dediğimiz daha net anlaşılır. 1946 yılında İran’da kurulan Mahabad Kürt Cumhuriyeti ise haritaların yeniden çizilmesi için ilk denemeydi. Bu örnek herkesi tedirgin etmeye yetti. Bu durumu engellemek için çoğu zaman masum Kürtlerin de hedef alındığı ağır zulümler yapıldı. 4- Bölgedeki terör grupları nasıl kurgulandı? Türkiye’ye karşı PKK, İran’a karşı PJAK, Suriye’ye karşı ise PYD özel ve planlı bir şekilde desteklendi. Bu terör örgütleri bütün Kürtlerin temsilcileri gibi bir mantıkla kendilerini başta Kürtlere sonra da diğer bölge halklarına dayattılar. Bu arada bölgede terörle mücadele edilirken zaman zaman toptancılık yapıldı. Dindarlıkları ile meşhur Kürtler Marksist-Leninist örgütlerin yanına itildi. 5- İsrail’in Bağımsız Kürdistan projesine desteği ne anlama geliyor? İsrail güvende olmak ve kendisini kuşatan ülkelerin iç sorunlarla boğuşmasını temin etmek için Bağımsız Kürdistan’a her türlü desteği açıkça veriyor. BOP’un ana hedefi öncelikle Büyük İsrail’in kurulmasıdır. Buna ulaşmaları için ise etnik ve mezhepsel kimlikler üzerinden çatışma alanlarını sürekli aktif tutmak istiyorlar. 6- Irak’ın, İran’ın, Türkiye’nin istemediği bir devlet varlığını nasıl muhafaza edebilecek? Bu teknik olarak mümkün görünmüyor. Bu durumu geri dönülemez bir noktaya taşımak bölgede el bombasının pimini çekip ortaya bırakmaktan başka bir şey değil. Oysa Mezopotamya coğrafyası bölgede yaşayan bütün halkların ortak yurdudur. Kuzey Irak’ın bağımsızlıkta ısrarcı olması kendisini ve bölge ülkelerini ateşe atmak gibi bir kapıya çıkıyor. 7- Kerkük ve Musul’un demografik yapısı değiştirildi mi? Evet. Hatta Irak’ın işgaliyle birlikte Kerkük’teki tapu dairelerinin yağmalanması ve yakılması bunun en önemli delillerindendir. Ayrıca DAEŞ nüfusun yer değiştirmesi için özel ayarlı bir terör örgütü vazifesi gördü. PYD’nin Suriye’de DAEŞ’ten boşalan bölgelere yerleşmesi buna önemli bir örnektir. 8- Kürdistan’a karşı olmak Kürt karşıtlığı olarak değerlendirilebilir mi? Hayır, asla. Çünkü “Arap’ın Arap olmayana, Arap olmayanın da Arap’a karşı bir üstünlüğü yoktur” hitabının Müslümanlar içinde ne anlama geldiğini bilmeyen bir Allah’ın kulu olamaz. Batılılar kendi aralarındaki sınırları kaldırırken, bizlerin aramıza yeni sınırlar çizmesi gafletten öte bir yanlış demektir. Sonuçları ise Kürtler dahil hiç kimseye bir fayda getirmeyecektir. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Ahmet Demir - Sayin mustafa kaya bey.... Yazılarınızı islami bakışıyla bakmiyorsunuz...hep vatan, ulusal ve devlet bakışıyla bakiyorsun... Kelimeleri de özenle seçiyorsunuz...eğer bugün kürtler başkalarına dayanmışsa biliniz ki sizin yüzünüzdendır... Ayrıca kerkük ve musuldaki demografi durumu evliya çelebinin seyehatnamesine bakınız sonra demografik yapiyi kim değiştirdiğini göreceksiniz... Lütfen hakkaniyet ölçüsünden bakalım... Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Anadolu: Sessiz Şehirler Diyarı (!)

Geçtiğimiz hafta kısa bir ziyaret için Sivas’taydım. Her ziyaretimdeki gibi olabildiğince fazla gözlem yapmaya gayret ettim. Tabi söz konusu Anadolu olunca temel tartışma alanları da tarım ve hayvancılık oluyor. Gitmeden önce zihnimdeki konular; saman ithalatı, Tarım Bakanı’nın ‘Erkekseniz şimdi yolsuzluk yapın” açıklaması, fındık üzerinden yürütülen tartışmalar ve Rusya’dan et ithalatı yapılabileceğine dair Bakan Bey’in açıklaması vardı. Hatırlanacağı gibi Sn. Bakan, Uruguay yerine Rusya’dan et ithalatı olabilir demiş, Rusya ise et alırsanız domates alırız diyerek konuya farklı bir boyut kazandırmıştı. Peki, bütün bu tartışmalar Anadolu’da nasıl karşılanıyor? Öncelikle şunu ifade edeyim ki, insanlarımızda sorunların çözülebileceğine dair umutlar iyice azalmış durumda. Böyle gelmiş böyle gider teslimiyetçiliği herkesi kuşatmış gibi. Ana giderlerden olan yem, gübre ve yakıt fiyatlarındaki artışın tersine kendi gelirlerinin sürekli düşmesi, onları çözüm konusunda çaresiz bir noktaya doğru hızla götürüyor. Geçen sene bir yazımızda tarım ve hayvancılığı bir ülkenin piyade gücü olarak tanımlamıştık. O yazımızdan bazı sektörel yayın organları alıntılar yapmış ve tanımlama ilginç bulunmuştu. Evet, aynı kanaatteyim. Nasıl ki bir savaşta piyadenin ayak basmadığı yer son tahlilde size ait değilse, ekilmeyen, biçilmeyen, uzunca bir süre herhangi bir yaşam emaresi görülmeyen yerler de bir zaman sonra sizin olmaktan çıkar. Tarım ve hayvancılık işte bu denli hayati bir meseledir. Diyeceksiniz ki, fındık üreticileri çalışıyor da ne oluyor? Haklısınız o da ayrı bir yara zaten. Milyonlarca insanımızın geçim kaynağı olan fındıktan, toplam elde ettiğimiz gelir yaklaşık 3 milyar USD civarında. Ancak İtalyan Nutella firması 500 çalışanı ile 10 milyar USD ciro yapıyor. Üreticinin 8-9 liraya sattığı fındık, tezgâhta 60 lira. Dünyada fındığın anavatanı biziz ama işin sadece hamallığını yapıyoruz. Bütün üreticilerimiz Batılıların mevsimlik işçileri gibi. Köyleriyle beraber yaklaşık 30 bin nüfuslu Suşehri’nde bir marketler zinciri yüz metre arayla iki mağaza açmış. Herkes büyükşehirlerden gelen yerli turistlere göre yatırım yapıyor. Köyler tamamen yaşlılara terkedilmiş durumda. Onlarda emekli maaşlarının yolunu gözlüyorlar. Hareketin olmadığı yerde doğal olarak bereket de olmuyor. Kendi tarlasının yüzü yabani otlardan görünmeyen köylüler, zincir marketlerden aldıkları Meksika nohutuna kaşık sallıyorlar. Büyükşehirlerden tersine göçü teşvik edecek yatırımlar yapılmadığı müddetçe sorunların çözümü mümkün değil. Bir ülkenin bütünlüğünü korumak tek başına sınırlarını muhafaza etmekle olmaz. O sınırların her bir metrekaresindeki canlılık o toprakların en doğal koruma yöntemidir. “Orda bir köy var uzakta” şarkılarıyla büyütülmüş bir nesil artık uzaklarda bir köyleri olduğunu bile hatırlamıyor. Bu durum daha fazla sürdürülemez. Tarım ve hayvancılık konusu Milli Güvenlik Kurulu toplantılarının ana gündem maddeleri arasına girmeli artık. Şimdilik ithalatla günü kurtarıyoruz. Kredi kartıyla ekmek almak zorunda kalan çaresiz insanlar gibiyiz. Borçla karın doyuruyoruz. Bu duruma dur demek için daha fazla zamanımız kalmadı. İyi de bütün bunlara rağmen yazıdaki başlık da ne demek oluyor diye düşündüğünüzü biliyorum. Hani 1999’da İtalya’da kurulmuş olan Cittaslow yani dünyadaki sakin ve huzur veren şehirleri ilan eden uluslararası bir organizasyon var. Türkiye’den de bazı beldelerimiz bu kategoriye alındı. Cittaslow için bir anlam ifade eder mi bilmem ama aslında Anadolu’nun köyleri, kasabaları bugün sessiz ve sakin durumda. Ancak bu sessizlik huzur ve mutluluk veren değil, insanı derin düşüncelere salan kahredici bir sessizlik. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

‘Kendi Kaderini Tayin’

Sihirli ifade işte bu başlık. Uluslararası hukuktaki karşılığı ise self-determinasyon. Yani ‘halkların kendi kaderlerini belirleme hakkı’. Kuzey Irak’taki tartışmaların merkezinde de bu gerekçe var. Referandum talebini salt bir hakkın yerine getirilmesi olarak yorumlamak fotoğrafın bütününü görmemizi engelleyebilir. Kürt nüfusun geçmişte Irak’ta çok sıkıntılı zamanlar geçirdiği doğrudur. Ancak bu yanlışların düzeltilmesi için illa da ben devlet olacağım gibi bir talepte ısrarcı olunursa, bu sorunları daha da içinden çıkılmaz noktalara taşıyabilir. Çünkü bölgedeki her bir gelişme bir diğerini tetikleme potansiyeline sahip. Bunu Irak’ın işgaliyle başlayan, Suriye’deki iç savaşla devam eden süreçten net bir şekilde görüyoruz. En az geçmiş yüzyıllık gelişmeleri doğru bir şekilde analiz edemezsek, bu referandumu ve olası sonuçlarını olması gerektiği gibi anlayamayız. Bölgedeki hangi toplum olursa olsun farketmez, kararlarımızı çoğu zaman kendimiz aldığımızı zannediyoruz ama aslında başkalarının gündeminin figüranlarına dönüşmek gibi ölümcül yanlışlar yapıyoruz. Zaten diken üstünde yaşam mücadelesi veren bölge halkları, gelinen durum ile beraber daha da büyük zorluklarla karşı karşıya kalabilir. Şayet referandum gerçekleşirse bir tarafta İran, diğer yanda Irak ve tabi ki Türkiye bu referandumun sonuçlarından doğrudan etkilenecek. Bu üç ülkenin aynı zamanda 1937 yılında kurulan Sadabat Paktı’nın üyesi olmaları referanduma verdikleri ortak tepkiye katkısı oldu mu bilmem ama bilinen bir şey var ki, o da bu süreç sadece Irak’ın toprak bütünlüğünü değil, bölgenin diğer ülkelerini de doğrudan tehdit ediyor. Hal böyleyken bu üç ülkenin bu konuya özel, birbirlerini destekleyen açıklamalar yapmaları, dışişleri bakanlarının bu konuya özel bir araya gelmeleri, konunun uluslararası toplumda daha da dikkatle takip edilmesini sağladı. Şimdi ABD bile sonuçlarının öngörülemediği gerekçesiyle referandumdan şimdilik vazgeçilmesini telkin ediyor. Bu yaklaşımın danışıklı döğüş olma ihtimali var mı, evet. Ancak öyle de olsa Türkiye, İran ve Irak’ın birliktelikleri özellikle batılı ülkelerin konuya daha fazla eğilmelerine ve peş peşe uyarılar yapmalarına sebep oldu. Diğer taraftan bölgeden haber veren neredeyse her gazetecinin İsrail’in bu referanduma verdiği açık desteğin sokakta bile hissedildiğini dile getirmeleri üzerinde ciddi olarak düşünülmelidir. Bugün artık komplo demenin abesle iştigal olacağı, ‘Büyük İsrail Projesi’nin bu verilen destekle olan bağlantısı nedir diye kanaatimce çok da düşünmeye gerek yok. Ayrıca bilindiği gibi ‘kendi kaderini tayin hakkı’ ile ilgili süreç ülkemizde Ağustos 2000’de ANASOL-M iktidarı döneminde başlatılmış, 4 Haziran 2003 tarihinde ise AK Parti ve CHP’nin birlikte desteğiyle yasalaşmıştı. Bu yasaları kamuoyu ‘İkiz Yasalar’ olarak biliyor. 4867 ve 4868 sayılı bu yasalar maalesef bugün hala yürürlükte. Türkiye kararlılığını göstermek istiyorsa öncelikle yapması gereken bu yasaları yürürlükten kaldırmalıdır. Eğer bunu yapmazsak bugün ‘gayrı meşru’ olarak nitelendirdiğimiz Kuzey Irak’taki referandumun yarın şekil değiştirerek ülkemizde de vuku bulmayacağını kimse iddia edemez. Unutulmamalıdır ki, bu bölgede sorun olan şey kurulması düşünülen devletin etnik kimliği değildir. Asıl sorun haritaların yeniden çizilmesinin bölge halklarına ne getirip, ne götüreceğidir. Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Fatih - Neden herkes atgözlügü ile bakiyor,kürtler öldürülürken ,katliamlara Baran olaylar yasanirken .kimse kardes, Islamdan bahsetmezdi ....simdi israil ile nasil olunur deniliyor TC bin anlasmalari onu ülke olarak taniyan ilk devlet....fatih Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

2019’a Doğru Neler Oluyor?

“Partiler de insanlar gibidir. Doğar, büyür ve ölürler” Bu söz şu anda AK Parti’de üst düzey görev yapan bir arkadaşıma ait. Fazilet Partisi’nin kapatılmasının ardından AK Parti’de siyasete devam kararı aldığında, seçiminin meşru olduğunu belirtmek için böyle bir ifade ile gerekçesini açıklamıştı. Milli Görüş hareketinde mevcut argümanlarla yol yürümenin mümkün olmadığını düşünüyor, AK Parti’nin ona göre tıkanan iktidar yollarını açacağını iddia ediyordu. En azından iktidar olma öngörüsünde haklı çıktı ki, AK Parti 15 yıldır işbaşında. Ancak geçen sürede Türkiye’nin içine düştüğü veya düşürüldüğü şartlar çok fazla bedel ödemeye mecbur bırakıldığımızı gösteriyor. Bu kadar yıldır işbaşında olan bir partiden beklenen şey, sürekli şikâyet etmek, hatta kendi kendine muhalefet etmek mi olmalıydı? Mutlaka yapılan iyi işler, atılan güzel adımlar vardır. Ancak AK Parti’nin durumu yüzme bilmeyen birisini önce denize itmek, sonra da onu denizden kurtarmaya çalışmak gibi bir durumu bizlere anımsatıyor. Sadece eğitimde yaşanan kafa karışıklıkları bile 15 yılda nasıl bir girdaba sürüklendiğimizi anlamaya yeter de artar bile. Çocuklarımızın hangi şartlara göre eğitim hayatlarını şekillendirecekleri tam bir muamma. Bugün kurtarıcı olarak görülen sistemin yarın bir kalemde hem de başkalarınca getirilmiş gibi aşağılanarak silinmeyeceğinin bir garantisi yok. Neredeyse son zamanlarda göreve yeni atanan bakanlar tarafından ‘enkaz devraldık’ açıklaması yapılacakmış gibi bir hissiyata kapılır olduk. Diğer taraftan ‘metal yorgunluğu’, ‘yolsuzluk’ açıklamaları iktidar partisi içinde ciddi rahatsızlıklar oluşturmaya başladı. Bunu hem çevremizden, hem de basına düşen bazı açıklamalardan anlıyoruz. Bu tartışmaların gündeme düşmesinden sonra AK Partili arkadaşımla henüz görüşemedik. Partisinin geldiği durumu nasıl yorumluyor bilmiyorum. Yani Ağustos 2001’de doğan, 3 Kasım 2002 seçimleriyle birlikte büyümeye başlayan AK Parti şimdi artık zevale mi yaklaşıyor sorusuna vereceği cevabı gerçekten merak ediyorum. Bundan önce kırılan kolları yen içinde muhafaza etmeyi başaran AK Parti, bundan sonra bu konuda eski becerisini gösterebilecek mi bunu zaman içinde göreceğiz. Ayrıca ‘metal yorgunluğu’ gibi açıklamalardaki riski gören Başbakan Yıldırım’ın tartışmaya “bahar yorgunluğu” yorumuyla farklı bir boyut getirmesi de ilginç. Yorulan metale ne yaparsanız yapınız eski haline getirme ihtimaliniz yoktur. Ancak konuya bahar yorgunluğu teziyle yaklaşırsanız, sıkıntı mevsimseldir ve geçicidir diye olaya bakar, sorunu çözmek için farklı yöntemler kullanırsınız. Başbakan’ın bu yorumu teşkilatlardaki rahatsızlığı bertaraf etmek düşüncesiyle söylenmiş olabilir mi, ne dersiniz? Aslında işin özü şudur; yönetim sistemlerinin kalitesi ‘denge’ ve ‘denetleme’ ile kendisini gösterir. Bu denge herkese ‘sen de haklısın’ demek veya herkese şirin görünme kaygısı değildir. Denetleme ise bir sistemin kalitesini ve kurumsal olup olmadığını gösterir. Milletin verdiği yetki sürelidir. Yetkiyi veren tekrar verir veya alır ya da başkasını görevlendirir, bu onun bileceği iştir. Her hal ve şart altında iktidarda kalmanın bir tek gayesi olmalıdır. O da ‘millete hizmet’tir. Siyaset ulvi olduğu kadar, sorumluluğu da ağır olan bir meslektir. Kanuni’nin Şeyhülislam Ebussuud Efendi’nin fetvalarını bir sandukada vefatından sonra kabirde yanına konulmasını istemesi sorumluluğun hangi boyutlara uzanabileceğini gösteren önemli bir anektoddur. Biliyorsunuz, 2019’a doğru giderken AK Parti’de bir de fabrika ayarlarına dönüş tartışması yaşanıyor. Bu ayarlar için de 2002’ye atıfta bulunuluyor. Bence asıl sorun işte burada. Bugün içte ve dışta yaşadığımız sıkıntıların temelinde 2002’de yola çıkarken atılan yanlış adımlar var. İlla da dönülecek bir ayar aranıyorsa, bence bu 2002 yılında aranmamalıdır. Bunca yaşadığımız tecrübe bunu ortaya koymuyor mu? Yazar Mustafa Kaya - Mesaj Gönder Yazdır Yorumunuz yarım kaldı, devam etmek için üstteki yoruma, silmek için buraya tıklayın Kırmızı alanlar eksik veya hatalı girildi. Lütfen bu alanları düzeltip tekrar gönderelim Yorumunuz için teşekkürler, en kısa sürede gözden geçirilip yayınlanacaktır Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Şimdi oturum açın, her yorumda isim ve e.posta yazma zahmetinden kurtulun. Oturum açmak için bir hesabınız yoksa, oluşturmak için buraya tıklayın Yorum yazarak Milli Gazete Topluluk Kuralları’nı kabul etmiş bulunuyor ve yorumunuzla ilgili doğrudan veya dolaylı tüm sorumluluğu tek başınıza üstleniyorsunuz. Yazılan yorumlardan Milli Gazete hiçbir şekilde sorumlu tutulamaz Avchö - %100 katılıyorum Cihan - "Secim kazanmak" AKP'nin olmedigi anlamina gelmez. Misyonunu yerine getiremeyen, hatta misyonunu tamamen unutmus/terketmis, bir olusum canli cenazedir zaten. Yazılan yorumlardan Milli Gazete hiçbir şekilde sorumlu tutulamaz. Sitemizin Topluluk Kurallarına uymayan yorumlar yayınlanmaz. Yorumcular kendi özgür iradesi ile yayınlamakta olup; bununla ilgili her türlü dolaylı ve doğrudan sorumluluğu tek başlarına üstlenmektedirler. ©Copyright 2015 Milli Gazete Tüm Hakları Saklıdır - Gizlilik PolitikasıKullanım Şartları 0 (212) 697 10 00 YÜKLENİYOR

MUSTAFA KAYA

Suudiler yoksa Kemalist devrimlere mi özendi?

Suudi Arabistan'ın Veliaht Prensi Muhammed bin Selman "Neom" adını taşıyacak yeni bir ekonomik bölge kurulacağını açıklarken "Daha önce olduğumuz yere, tüm dinlere ve dünyaya açık ılımlı bir İslam ülkesine dönüyoruz" demiş ya. Doğal olarak bizdeki bazı kesimlerde "Suudiler sonunda Kemalizme geliyorlar" yorumları seslendirilmeye başladı. Prens açıkladı Muhammed Bin Selman bu konuyu da içeren konuşmasında "Ülkemiz nüfusunun yüzde 70'i, 30 yaşın altında. Hayatımızın önümüzdeki 30 yılında yıkıcı düşüncelerle yaşamayacağız. Biz normal bir hayata sahip olmak istiyoruz. Dinimizin hoşgörüyü seslendirdiği ve geleneklerimizin nezaketi yansıtacağı bir hayat olacak bu" demişti. Beklentiler Eğer bizim Kemalistlerden biri bu Veliaht Prens'e danışmanlık yaparsa, bundan sonra bu ülkede hangi adımların atılacağını kestirebiliriz. Mesela Muhammed bin Selman bir basın toplantısı düzenler ve "Okuma ve yazmayı öğrenmesi zor olan Arap harflerinden Latin alfabesine geçmeye karar verdik" açıklamasını yapar. Eğer bizden giden Kemalist danışman gerçekten çok etkiliyse, veliaht prens "Bundan böyle ezan Türkçe okunacak" açıklamasını da yapar. Laik Suudi devleti mi? Mekke ve Medine'ye dini İslam olmayan turistlerin de girebilmesini sağlayacak kararlar ertesinde, bu iki ilde namaz vakitlerinde dükkânlarını kapatmayanlara artık ceza verilmemesi de karara bağlanır. Ve en sonunda Suudi Arabistan'ın yeni bir anayasa ile laik bir devlet olduğu ilan edilir, laik bir medeni kanun hazırladığı duyurulur... Daha sonra da ülkede artık Vahabi öğretisinin yasaklandığı açıklanır. Aceleci olmayalım Demek istediğimi şöyle özetleyeyim... Dış dünyadan gelen her habere mal görmüş mağribi gibi atlayıp, ölçüsü kaçmış yorumlar yapmaktan kaçınalım. Suudilerin bizim Atatürk'ümüzü örnek alarak siyasal reformlar yapmaları ve dini devlet düzeninden soyutlamaları mümkün değildir. Bu konularda atacakları adımlar, Suudi hanedanını hedef alacak darbeleri körükler.

MEHMET BARLAS

Kendi ülkelerinde demokratlar ama dışarıda çok zalimler

Bizim demokrasimizde rakipler bazen bir bardak suda fırtına yaratmaya çalışırlar. Aslında hiç önemi olmayan konularda polemikler başlatırlar. Sonra kuma yazılan yazılar gibi bu polemikleri de, tartışılan konuları da kimse hatırlamaz. Çünkü tartışmalara konu olan sorunlar çok önemli şeyler değildir. Buna karşı süper devlet denilen Amerika'da da, Amerikan İttifakı'nın önemli ülkelerinde de gerçekten tartışılması gereken konular pek polemik konusu olmaz. Sade ABD'yi değil dünyayı da olumsuz etkileyen kararlara imza atanlardan hesap sorulmaz. Irak trajedisi Komşumuz Irak'ın yaşadığı trajedinin sorumlusu ABD değil midir mesela? ABD İran'la savaşsın diye Saddam'ı, bugün PKK/PYD'yi desteklediği gibi desteklemiştir. Bu destekle şımaran Saddam Kuveyt'e saldırınca da, Irak işgal edilmiş ve Saddam da idam sehpasını boylamıştır. ABD ortağı İngiltere ile Irak'ı işgal ederken Birleşmiş Milletler Güvenlik Konseyi'nden karar çıkarmaya da gerek görmemiştir. Hesap soran yok Sonuç ortadadır. Irak fiilen bölünmüştür. Bu süreçte milyonlarca insan ölmüş ve ABD'nin yanlış yönetimi sonunda DEAŞ üremiştir. Ama kimse işgal kararını alan eski Başkan oğul Bush'tan hesap sormuyor. Irak'ı bölüp istikrarsızlığa boğduktan sonra ABD askerlerini geri çeken Obama'dan da hesap soran yok. Sarkozy'nin günahı Aynı durum Kaddafi'ye Elysee Sarayı'nın bahçesinde çadır kurdurtup, sonra da Libya'yı bombalayıp parçalayan Fransa'nın eski Başkanı Sarkozy için de söz konusu. Sarkozy Libya'yı perişan ettiği için değil birtakım şaibeli mali bağlantıları yüzünden siyaset dışına itildi. İyi ki petrol yok Bir yerde "İyi ki bizde petrol yok" demek gelmiyor mu içinizden? Çünkü Irak'ın da Libya'nın da felaketlerinin ana nedeni bu ülkelerin petrol zengini olmalarıdır. Demokrasiye sahip ülkelerde petrol çıkınca, o ülkelerde kitlesel refah artıyor, ekonomi canlanıyor. Demokrasi yoksunu ülkelerde ise petrol kazançları despotik yönetimleri fonluyor ve bu gelirlerin çoğu silah alımlarına gidiyor. Ve sonunda petrol sahibi demokratik ülkeler, demokratik olmayan petrol zengini ülkeleri işgal ediyor. Ve bizimkiler de birbirleri ile kavga ederken yanı başımızda sahnelenen trajedileri görmez gibi davranıyorlar.

MEHMET BARLAS

“Düşmanlarımızın sözlerini değil dostlarımızın sessizliğini hatırlayacağız”

Bazen bir konuşmanın bir cümlesi öylesine güçlü bir duygunun yansıtıcısı olur ki, o cümle vecize niteliğini kazanarak literatüre aktarılır... Dün vefatının 14'üncü yılında Aliya İzzet Begoviç'i anmak için yapılan toplantıda konuşan Cumhurbaşkanı Erdoğan'ın bazı cümleleri, yukarıda tanımladığımız niteliklere sahipti. Örneğin "İnsan hakları" benzeri kavramları ağızlarından düşürmeyen ve kendilerini dünyaya hukukun ve demokrasinin bekçileri olarak sunan "Batı"nın temsilcilerine gönderilen çarpıcı mesajlar vardı Cumhurbaşkanı Erdoğan'ın konuşmasında. Tribündekiler Bu konuşmadaki "Zulmü tribünlerden seyredenler değişmedi. Sahile vuran masum çocuk bedenleri Batı medeniyetinin mezar taşlarıdır" cümlesi bile, söylediğimizi kanıtlamaya yetmez mi? Avrupalıları kendilerine getirmesi gereken ve doğrularla dolu bu konuşmanın bazı bölümlerini hatırlamalıyız... "- Bugün Avrupa'nın hiçbir inandırıcılığı kalmamıştır. Irkçılığın arttığı, Neonazi partilerinin hükümet ortağı olduğu bir Avrupa felakete sürükleniyor demektir. Şu anki manzara bir kıyamet senaryosunu çağrıştırmaktadır." Muhtaç değiliz "- Türkiye Avrupa'ya muhtaç durumda değildir. Asıl muhtaç durumda olan Avrupa'dır. Onlar görmek istemese de reçete Türkiye'nin tam üyeliğidir. Bu böyle biline. Türkiye altını çizerek ifade ediyorum. Bunun için onurundan asla taviz vermeyecektir." "- Biz kimsenin oyuncağı değiliz olmayacağız. Biz birilerinin keyfine göre muamele edeceği kapı kulu değiliz olmayacağız. Tehditlerle Türkiye'yi esir alacağını sananlar kendi geçmişlerinden bihaber gafillerdir. Yanılgı içinde olduklarını kısa sürede anlayacaklar." Dostların sessizliği "- Eninde sonunda Türkiye'nin sabır ve sağduyusunun meyvelerini toplayacağız. Bu süreçte tıpkı Aliya'nın dediği gibi, hatırlayacağımız şey düşmanlarımızın sözleri değil dostlarımızın sessizliği olacaktır." Sabır sınavı Gerçekten de içinde bulunduğumuz süreç sabrımızın sınavdan geçirildiği bir zaman dilimi değil midir? Dün eski Yugoslavya topraklarındaki soykırımı uzaktan izleyen Avrupalılar, bugün de Ortadoğu'da sahnelenen insanlığa sığmayan oyunları aynı şekilde izlemiyorlar mı? Cumhurbaşkanı Erdoğan'ın "Neonazi partilerinin hükümet ortağı olduğu bir Avrupa felakete sürükleniyor demektir" şeklindeki gözlemi doğruları ve acı gerçeği yansıtmıyor mu?

MEHMET BARLAS

“Stratejik ortak”lar “stratejik rakip” olmaya başladı

Dilimizden hiç düşürmediğimiz klişe söylemlerin artık gülünç kaçmaya başladığını herhalde hepimiz görüyoruz. Örneğin yakın zamana kadar bizim için "Dost ve müttefik" ya da "Stratejik ortak" tanımına giren ülkelerin bugünkü konumları için yeni klişeler bulmamız gerekmiyor mu? Mesela bunlardan bazıları için "Hem dost hem düşman" deseydik, ya da "Stratejik rakip" diyerek ilişkimize açıklık getirseydik daha doğru olmaz mıydı? Yanlış anlamalar Bunun gibi mesela "Çoğulculuk" kavramını "Çok başlılık" diye anlayanlarımız yok mu? Yakın zamanlara kadar başkenti "Ankara" değil de "Kandil" olarak görenlerimiz siyaset meydanlarında değiller miydi? Ama bazıları da Ankara'yı öylesine içselleştirmişlerdi ki, Türkiye'yi ülkenin her yöresinden seçilip gelenlerin değil sadece "Ankaralı atanmışlar"ın yöneteceğini düşünürlerdi. Yoktan mı var edilmiş? Aslında ezberlerimizin ne ölçüde doğruyu yansıttıkları da ciddi bir sorun değil midir? İlkokul çağlarında hep birlikte söylediğimiz marşları bir hatırlayın... Örneğin "Ankara, Ankara güzel Ankara" diye başlar o marş... Sonra bir yerinde "Yoktan var edilmiş ilk şehir sensin" diye devam eder. Yani Ankara'nın başkent olması anlatılır bu söylemle... Sanırsınız ki başkent değiştiren dünyadaki tek ülke bizimkidir. Yenilenlerin kaderi Oysa 1'inci Dünya Savaşı'nda yenilen imparatorluklar, Osmanlı İmparatorluğu gibi çöküp parçalanmışlardır ve topraklarında Türkiye Cumhuriyeti gibi yeni cumhuriyetler kurulmuştur. Yenilenlerin başkentlerindeki parlamentolardan bazıları, bizim İstanbul'daki "Meclis-i Mebusan"ın 1920'de Ankara'daki TBMM'ye taşındığı gibi, Almanların parlamentoları da 1919'da Berlin'den Thüringen eyaletindeki Weimar'a taşınmıştır. Sonuçta iki imparatorluk da cumhuriyet olmuşlardır ve ikisi de yeni başkent belirlemişlerdir. Kimler kurdu? Kısacası Ankara yoktan var edilmemiştir... En önemlisi de "Yeni Ankara"yı Osmanlı'nın İstanbulluları kurmuştur. Beraberlerinde Osmanlı'nın ideolojik ve siyasal kavgalarını ve hastalıklı geleneklerini de Ankara'ya taşımışlardır. Kazan kaldırmak yeniçerilerden, darbe yapmak İttihatçılıktan aktarılmamış mıdır? "Edirne'ye Enver gireceğine Bulgar girsin" söylemi bugünün nefretlerini de yansıtmıyor mu?

MEHMET BARLAS

Siyasetçilerin iyi ve kötü günlerini eşleri de yaşar

Siyasetçilerin davranışları, kararları, çıkışları üzerinde yorumlar yaparken, bu siyasetçilerin eşleri acaba kocaları hakkında ne düşünüyor diye pek merak etmeyiz. Genç bir Türk kızı evlenmekte olduğu gencin Ortadoğu denilen yarının neler getireceği bilinmeyen coğrafyanın en riskli mesleği olan siyasete gireceğini bilseydi acaba nikâh masasında hiç düşünmeden "Evet" der miydi? Nevin Gökçek İstifa edip etmeyeceği spekülatif yorumlara konu olan Ankara'nın adeta ezelden ebede Belediye Başkanı Melih Gökçek'in 42 yıllık eşi Nevin Gökçek, eşinin kararının ne olduğunu soran gazetecilere bu konuda bir şey söylememiş. Acaba Nevin Hanım eşiyle baş başa kaldığında "İstifa et" ya da "İstifa etme" diye tavsiye veriyor mudur? Melih Bey de eşine "Belediye başkanlığını bırakırsam daha sonra sanki ne yapabilirim ki" diye danışıyor mudur acaba? Nazmiye Demirel Bütün bunları düşünürken rahmetli Nazmiye Demirel'i andım... Isparta'nın İslamköy'ünden 1927 doğumlu Nazmiye (Şener) Demirel, 1948'de 21 yaşındayken Süleyman Demirel'le evlenir. Teknik Üniversite mezunu genç Demirel'in mesleği mühendisliktir. Ama 1960'tan sonra hem Demirel'in mesleği, hem de Demirel çiftinin hayatları değişir. Artık kaderlerinde başbakanlık da, cumhurbaşkanlığı da, darbelerle devrilmek de vardır. Bir anı 12 Eylül askeri müdahalesi ertesinde Demirel'in yasaklı olduğu dönemde bir akşam birlikte yemek yiyorduk. Süleyman Demirel'e "Siyasete bir solukluk ara verseniz. Nazmiye Hanımefendi'nin elini tutup, bir Avrupa gezisine çıksanız, Paris'in, Londra'nın caddelerinde yürüseniz iyi olmaz mıydı" demiştim. Bunun üzerine Nazmiye Demirel bir kahkaha atmış ve "Demirel'in siyaset dışında başka bir şey yapması mümkün değil ki. Evde atan sigortayı bile değiştirmez" demişti. Reşide Bayar Celal Bayar'ın eşi Reşide Bayar'ın yaşadıklarını hiç düşündünüz mü? Reşide Bayar da 1887'de Bursa'da doğmuş, 1903 yılında, 16 yaşındayken Celal Bayar'la evlenmişti. Refii (1904- 1941), Turgut (1911-1983) ve Nilüfer (1921) adlı üç çocukları olmuştu. Reşide Bayar, 24 Aralık 1962 gecesi Kayseri hapishanesinde yatan eşi devrik Cumhurbaşkanı Celal Bayar'la görüşmek üzere yola çıktığı Ankara Ekspresi'ndeki yataklı vagonda, 77 yaşındayken kalp krizi geçirerek vefat etti. Yoğun bir hayat Eşinin Galip Hoca'lıktan başbakanlığa, cumhurbaşkanlığına ve darbeyle devrilmesine uzanan siyasi serüvenini, oğlunun intiharını, Cumhurbaşkanlığı Köşkü'nde darbeye hedef olmalarını, arkadaşları Başbakan Adnan Menderes'in idamını içeren yaşam öyküsü o gün noktalanacaktı. Reşide Bayar ileride yaşayacaklarını tahmin edebilseydi eşi Celal Bayar'a "Bankacı olarak kal, sakın siyasete girme" demez miydi?

MEHMET BARLAS

Ölmek kaderde var ama ölmeden evvel de ölünebiliyor

İlk kez helikoptere binen Temel yerden 1000 metre yüksekteyken pilotu "Şu tepedeki pervaneyi durdur, hava zaten çok soğuk" diye uyarmış ya. Türkiye'deki bazı beyinler için de dünyada olup bitenler bugün başlamaz mı? İlk kez helikoptere binen Temel gibi izlerler dünyada olup bitenleri. Mesela Cezayir'deki katliamları yapan sömürgeci Fransa'nın yanında yer aldığımız için, Cezayirlilerden devlet olarak özür dilediğimizi hatırlamanın bunlar için bir anlamı yoktur... Yalnız mıyız? Bunlara göre şimdi dünyada yapayalnızız... Cumhurbaşkanı Erdoğan dünyadaki haksızlıkları kınamasaydı, Birleşmiş Milletler'de "Dünya beşten büyüktür" demeseydi yalnız kalır mıydık? Ya da Türkiye'nin yönetimini atanmışlardan alıp seçilmişlere aktarmak için, darbelere karşı çıkmasaydı... O zaman ne yapmamız gerekiyor? Gazze'de İsrail'i haklı bulacağız, Sisi darbesine alkış tutacağız, "Amerika iyi ki PYD/PKK'yı silahlandırıyor" diyeceğiz ve Türkiye'nin yönetimini de FETÖ'ye ve ona bağlı derin devlet kadrolarına teslim edeceğiz. Ne yapmalıyız? Bunları yapabilseydik yalnız kalır mıydık? Olsa olsa ileride Mısır'dan, Filistin'den ve kendi halkımızdan özür dilerdik. Böylece mesele hallolurdu. Yalnız kalmazdık... ABD de, Almanya da bizi çok severlerdi. Bilirlerdi ki Türkiye'yi yönetenler bir gün yanılıp "Bağımsızlık" falan dedikleri takdirde "Bizim çocuklar" ya da FETÖ'cü subaylar hemen bir darbe tezgâhlarlardı. Ölmek ve yaşamak Yaşamak ile ölmek arasındaki farkı bildiğiniz zaman dünyadaki gelişmeleri sade çıkarlarınız açısından değil, insan olmanın gerekleri bakımından da izliyorsunuz. Bir savaş romanında bir küçük kız silahıyla kendisini hedef alan askere "Ölürken insanın canı yanar mı" diye soruyordu. Askerin cevabı ise kızın sorusundan daha acıydı. Asker bu soruya "Evet, ölürken insanın canı yanar ama yaşamak daha can yakıcıdır" diye cevap veriyordu. Ölüm sonrası hayat New York Üniversitesi'nin Langone Tıp Fakültesi araştırmacıları, ölenlerin beyinlerinin bir süre daha çalıştığını saptamışlar. Mesela doktor yakınınıza "Hastayı maalesef kaybettik" derken, ölü kişi bunu duyarmış. Kriz geçirip kalbi duranlar ve sonra yeniden hayata dönenler ise, eskisine göre daha merhametli ve verici olurlarmış. "Yalnız kaldık. Biz ABD olmadan nasıl yaşarız" diye kendi ülkelerini yerden yere vuranlara da, Ernest Hemingway'in yaşamak ve ölmek arasındaki farkı nasıl tanımladığını hatırlatalım... - Sonunda herkes ölür... Ölenlerin nasıl yaşadıklarına ve ne şekilde öldüklerine bakarak farkı bulursunuz.

MEHMET BARLAS

Zorla istifa ettirmek cumhuriyet tarihinde hep vardı

AK Partili yerel yöneticilerin ve belediye başkanlarının parti yönetimi tarafından istifaya zorlanması, siyasi tarihimizde pek rastlanan bir durum değildir. Daha önce de Başbakan Davutoğlu'nun Cumhurbaşkanı Erdoğan tarafından istifa etmeye zorlanması hatırlanırsa, bu modelin AK Parti için geçerli olduğu düşünülebilir. Lider istifa ettirir Oysa Cumhuriyet tarihinde "Lider"in istifaya zorlaması alışılmış bir yöntemdir. Örneğin Atatürk'ün İsmet İnönü'yü ya da İsmet İnönü'nün Recep Peker'i Başbakanlık'tan istifaya zorladıklarını siyasete ilgi duyan herkes bilir. Ancak bugünkü istifaya zorlamalarla geçmişteki benzerleri arasında temel bir fark vardır. Atatürk ve İnönü başbakanlarını kendileriyle uyum halinde olmadıkları için istifa ettirmişlerdi. Oysa AK Parti'deki istifa zorlamalarının nedeni, 2019'da yapılacak seçimlerde dünden daha iyi sonuçlar alınmasının amaçlanmasıdır. Metal yorgunluğu Son Anayasa referandumunda İstanbul ve Ankara gibi AK Parti'nin hep kazandığı illerde bile "Hayır" oylarının fazla çıkması, AK Parti yönetiminde ve özellikle Cumhurbaşkanı Erdoğan'da şok etkisi yaratmıştır. "Metal yorgunluğu" kavramı bu nedenle gündeme gelmiştir. AK Parti 2019 yerel seçimlerine de, Başkanlık seçimine de tazelenmiş bir görüntü ve güçlendirilmiş bir enerji ile girmek için, bugünden başlayarak yenilenmelere yönelmiştir. Farklı bir yöntem Melih Gökçek ya da Kadir Topbaş gibi uzun yıllardır AK Parti bayrağı altında kentlerine hizmet sunan isimlerin istifaya zorlanmaları doğal olarak "Vefa" kavramının unutulduğunu gündeme getirecektir. Ancak bu istifalar şeffaf biçimde ve kamuoyu önünde gerçekleştiriliyor. Oysa CHP'de Deniz Baykal'ın ve MHP'de milletvekillerinin istifaya zorlanmaları Pensilvanya yapımı kasetlerle gerçekleştirilmişti. Özellikle CHP'de bu istifa sanki bekleniyordu ve yeni Genel Başkan adeta bir anda ortaya çıkartılıvermişti. Resen emeklilik Siyasetin insafsız bir meslek olduğunu unutmayalım. 1970'li yıllarda Turan Güneş o dönemin Senato Başkanı Sırrı Atalay'la sohbet ederken "Biz ne zaman emekliye ayrılacağız" diye sorar. Sırrı Atalay da "Siyasette sadece resen emeklilik vardır" diye cevap verir.

MEHMET BARLAS

Ülkeler komiteler değil liderler tarafından yönetiliyor

Çin Komünist Partisi'nin 19'uncu Büyük Kongresi şu andaki Devlet Başkanı ve Merkez Komitesi'nin Genel Sekreteri Xi Jinping'in, Mao'nun sahip olduğu sıfatlara ve yetkilere sahip kılınması için gereken kararları alacağı anlaşılıyor. Bu gelişme siyasetin inkâr edilemeyen gerçeğinin bir kez daha tekrarlanması anlamına gelmektedir. Söz konusu gerçeği formüle eden özdeyişe göre "Kentlerin meydanlarında komitelerin değil liderlerin heykelleri vardır." Kolektif liderlik masalı İdeolojilerin gerçeklerini çarpıtarak topluma sunan siyaset erbabı ise özellikle komünist ve sosyalist partilerin "Kolektif liderlik tarafından yönetildiğini iddia eder. Merkez komiteleri, politbürolar falan bunun kanıtı olarak sunulur. Bir dönemde Moskova'nın Kızıl Meydanı'ndaki geçit törenlerini Kremlin (Duvar) üzerinden izleyen küçük topluluk bu kolektif liderlik yalanına kanıt olarak sunulurdu. Putin ve Trump Günümüz dünyası ise "Lider"in siyasette ve devlet yönetiminde ne denli önem taşıdığını gösteren örneklerle dolu. Alkolik Yeltsin'den sonra devlet başkanı olan Vladimir Putin'in, Sovyetler Birliği'nin dağılmasından sonra adeta felç olan Rusya Federasyonu'nu yeniden bir süper güç haline getirdiğini görüyoruz. Buna karşı tartışılmaz bir süper güç olan ABD ise Donald Trump'ın başkanlığında neyi amaçladığı anlaşılamayan çıkışlarla, hem içeride hem de dışarıda kafası karışık bir devlet görünümü veriyor Atatürk bir örnektir Büyük liderlerin olağanüstü koşullarda sahneye çıktığı söylenir. Bizde Atatürk bu söylemi doğrulayan bir örnek değil midir? İngilizlerin Churchill'i savaş zaferinin sahibi olarak görülmemiş midir? 2'nci Dünya Savaşı sonrasının yorgun ve yıkık Avrupa'sında De Gasperi, Schuman, Adenauer gibi siyasetçiler Ortak Pazar'ı kurarak liderlik niteliklerini kanıtlamışlardır. "Kızıl Muhafızlar" hareketi ile neredeyse felç olan Çin Halk Cumhuriyeti'ni Deng Şiao Ping, yeniden dünya rekabetine açmıştır. Erdoğan örneği Cumhurbaşkanı Erdoğan da bizim siyasi tarihimizin yakın dönemindeki en güçlü liderdir. Bütün benzerleri gibi Erdoğan'a karşı nefret duyanlar da, onun karizmasından etkilenenler de vardı. Ancak ister yandaş ister karşıt olsunlar, şu anda Erdoğan'sız bir Türkiye'nin hayal bile edilemeyeceğini hemen herkes kabul ediyor. Ve dünyada Türkiye ile Erdoğan'ın özdeş biçimde anılması da, "Lider" kavramının kanıtı olarak görülüyor. Yani ne kadar karşı olunsa bile "Erdoğan gerçeği"ni inkâr etmek mümkün değildir.

MEHMET BARLAS

Bir halkın iradesi bağımsız devlet kurmaya yetmiyor

Mesud Barzani, yeni yetme bir siyasetçi değil... Kuşaklar boyudur Kürtlerin kaderlerine yön vermiş isimlerin bir devamıdır Barzani... Referandum ile amaçladığı bağımsızlık teşebbüsü de Mahabat Cumhuriyeti denemesinin aktörlerinden olan babası Mustafa Barzani'nin hatırasına bir vefa çelengi gibi algılanabilir. Ders almamış Ancak görülen o ki, Barzani Mahabat Cumhuriyeti'nin felaketle sonuçlanan denemesinden ders alamamış. Bu coğrafyada bir devlet kurmak için, bir halkın tek başına irade beyan etmesinin yeterli olduğunu zannetmiş. Hem büyük devletlerin, hem de bölge coğrafyasındaki ağırlıklı ülkelerin iradelerinin de, bu kuruluşa rıza göstermeleri gerektiğini görememiş. Büyük yanılgı Anlaşılan o ki Barzani bağımsızlık referandumuna karar verirken Irak'ın işgali ertesinde Kuzey Irak Kürt Yönetimi'nin kuruluşunu gerçekleştiren ABD ve İsrail'in, bağımsızlığı da destekleyeceklerini sanıyor ve bunu yeterli görüyordu. Bunu yeterli gördüğü için ne Türkiye'nin ne de İran'ın tutumlarına önem verdi. En önemlisi de Irak merkezi otoritesi ile ABD'nin ilişkilerini önemsemedi. Sonuç iyi değil Sonuçta bırakın bağımsız devlet olmayı, yerel yönetim olarak şimdiye kadar elde ettiği kazanımları da yitirdi. Kendisine baştan beri en büyük desteği veren Türkiye'nin dostluğuna gölge düşürdü. Irak merkezi yönetimi ile İran'ı iki müttefik konumuna getirdi. Petrol yatakları elinden çıktı. Türkiye'nin bağımsızlığı Başta da söylediğimiz gibi bu coğrafyada bağımsız bir devlet kurmak için bir halkın savaşta zafer kazanması ve daha sonra bağımsızlık için irade beyan etmesi yetmiyor. Türkiye Cumhuriyeti'nin bağımsızlığının kabulü için de hem Kurtuluş Savaşı zaferinin hem de Lozan Antlaşması ile büyük devletlerin onaylarının gerektiğini görmüyor muyuz? Ama Barzani bu tür büyük gerçekleri nedense göremedi. ABD tarafsızmış Bakın şimdi ABD'ye... Donald Trump, Kerkük'te Bağdat yönetimi ile IKBY arasındaki gerginlikte taraf tutmadıklarını söylüyor. ABD Savunma Bakanlığı Pentagon da, Irak'ta merkezi Irak yönetimi ile IKBY'ye çağrıda bulunarak aralarındaki gerginliği tırmandırmamalarını söylemekte. Yani Barzani'nin güvendiği ABD desteği de şimdi Bağdat yönetimine kaymakta. Kıssadan Hisse: Bu coğrafyada siyaset asla günlük bir uğraş değildir. Geçmişi ve bugünü iyi değerlendiremeyen siyasetçi halkının başını belaya sokar.

MEHMET BARLAS

Halep ve Musul trajedileri yetmemiş gibi sıra Kerkük’te mi?

Ortadoğu'yu bir kaos bölgesi yapmayı ve insanları perişan edip ellerinden petrolü almayı amaçlayan senaryoyu kimler yazmışsa, dilerim cehennem azabını yaşarken görürler. Sıra Kerkük'te Güneyimizdeki kentlerin, Halep'in, Musul'un insanları yeterince perişan olmamışlar gibi şimdi sırada Kerkük var... Dün bölgeden gelen haberlere göre Irak ordusu, ilerleyişi esnasında stratejik noktaları ele geçirirken bölge halkı da Erbil'e doğru kaçmaya başlamış. Kerküklü aileler, eşyalarını araçlarına yükleyerek kaos ortamından kaçmaya çalışıyormuş... İnsanlar karınca gibi eziliyor Olaylara yüzeyden yaklaşıp yaşanan trajedilerin sorumluları olarak sadece Saddam'ı, Esad'ı veya Barzani'yi görmek kolaycılık olur. Türkiye'yi de etkileyen terör oluşumları, PKK, PYD veya DEAŞ birer yerel örgüt müdür sanki? Vekalet savaşları Ortadoğu haritalarının çizildiği 1920'lerde başlatılmamış mıdır? Irak'ı vuran ilk büyük öldürücü eylem İngilizlerin bombalarla halkı katletmesi değil midir? İsrail'in her genişlemesi ile zorlanan göçlerin Filistin halkını nasıl perişan ettiğine, ne ABD ne de bir başka devlet aldırmıştır... ABD baş sorumlu Ama şu anda dünya siyasetine yön veren ülkelerin başında bulunan ABD kadar Ortadoğu'yu perişan edip de bunu görmezden gelen bir başka aymaz güç yoktur. Şimdi Kerkük'te yaşanan trajediye ilişkin olarak dün ABD Savunma Bakanlığı (Pentagon), Kerkük'te yükselen tansiyon ile ilgili taraflara gerginliği artıran adımlardan kaçınma çağrısı yaparken, Irak'ın toprak bütünlüğünden yana olunduğunu vurgulamış. Sanki Irak'ı "Saddam'ın elinde kitle imha silahları var" yalanını gerekçe kılarak işgal eden ve Şii-Sünni gerginliğini yaratarak DEAŞ'ın doğumuna neden olan ve bu ülkenin bütünlüğüne son veren ülke ABD değilmiş gibi bunları açıklamışlar. Şiddete karşıymışlar AA muhabirine açıklama yapan Pentagon Ortadoğu Masası Sözcüsü Binbaşı Adrian Rankine Galloway, "Tüm taraflara gerginliği artıran adımlardan uzak durması çağrısında bulunuyoruz. Hangi taraf olursa olsun şiddet kullanımına karşıyız. DEAŞ ile mücadeleden alıkoyacak ve Irak'ın istikrarının altını oyacak istikrar bozucu adımlara karşı uyarıyoruz" demiş. Biz ne diyebiliriz ki? PKK/PYD'yi silahlandıran ABD'nin Ankara Büyükelçisi Bass'ın "Dokuz aydır terör eylemi olmuyor" benzeri cümlelerini de duymuş olan bizler ne diyebiliriz ki?

MEHMET BARLAS

Genel hayatlar bıktırdığı için medya özel hayatlara yoğunlaşıyor

"Genel hayatlar"a ilişkin haberler hem ürkütücü hem de bunaltıcı olmaya başladığı için medya giderek artan ölçüde "Özel hayatlar" üzerindeki haberlere yoğunlaşmaya başladı. Gerçekten de hangi ülkenin lideri nükleer savaşı kışkırtıyor, hangi ülkenin yerel yönetimi bağımsızlık için referandum yapacak ya da vekalet savaşlarında hangi ülke çılgınlığa varacak ölçüde müttefiklerini gözden çıkartıyor benzeri genel hayatlara ilişkin haberler bıktırıcı olmaya başladı. Genel hayatlar bıktırdı Ayrıca genel hayatlara ilişkin haberler öylesine bıktırıcı bir tekrarı yansıtıyor ki, sonu bilinen bir sinema filmine ne kadar ilgi duyulursa bunlar da öyle izleniyor. Örneğin Afganistan'da Taliban'ı Sovyetler'e karşı silahlandıran ABD'yi daha sonra bu Taliban "El Kaide" olarak vurmadı mı? Ya da Irak'ı işgal ettikten sonra yönetimi tamamen Şiilere bırakan ABD, sonunda bu ülkede DEAŞ'ın doğumuna neden olmadı mı? Aynı hataları şimdi de tekrarladığı zaman sonunda neler olacağını bildiğimiz için, artık bu tür gelişmelerin haberlerine ilgi duymuyoruz. Mesela şimdi Suriye'de PKK/PYD'yi silahlandıran ABD'yi bakalım bu örgüt ne zaman nerede vuracak? Özel hayatlar ilgi çekicidir Oysa özel hayatlar o kadar renkli ve merak uyandırıcı ki... Evli ve çocuk sahibi ünlü bir yazar yıllar sonra "Ben biseksüelim" deyince, bu itirafın arkasında nelerin olabileceğini merak etmemek mümkün müdür? Bunun gibi yaşını başını almış bir adamı televizyona çıkartıp ünlü bir sinema yıldızı için "O benim annemdir" dedirtirlerse ve bu iddiayı desteklemek için televizyon ekranlarına olmadık tanıklar da çıkartılırsa, sonucu merak etmez misiniz? ABD'de film şirketi sahibi Weinstein'ın, İngiltere'de eski Başbakan Edward Heath'in birer cinsel tacizci olduklarının açığa çıkması ve üstelik Edward Heath'in erkek çocuklarını taciz etmiş olması Kuzey Kore'nin ABD'yi tehdit etmesinden daha ilgi çekici değil midir? Ne dersiniz? Biz de özel hayatlara mı daha çok girelim?

MEHMET BARLAS

ABD’yi Trump değil derin devlet kadroları yönetiyor

Donald Trump, kendisinden önceki Başkan Barack Obama'nın yaptığı bütün antlaşmaları ve Kongre'den geçirdiği bütün yasaları iptal etmeye çalışıyor. Örneğin Obamacare diye bilinen sosyal güvenlik yasası yerine kendi imzasını taşıyan bir yasayı bir türlü Kongre'den geçiremiyor. Bu durum sade Amerika'nın iç siyasetini değil dünya politikasını da derinden etkilemeye başladı. Güçlü değil Trump'ın iki ana sorunu var. Birincisi hem Senato'da hem de Temsilciler Meclisi'nde Cumhuriyetçiler çoğunluktalar ama bu çoğunluk Trump'ın arkasında değil. Çünkü Cumhuriyetçi Parti kurultayında başkan adayı seçilmesine rağmen, Trump seçim kampanyasında kendisini farklı bir kimlikle sundu. Trump Amerikan ana siyasetinden dışlanmış kesimlerin sözcüsü olarak oy topladı. Şimdi de bu nedenle Cumhuriyetçi senatörler ve temsilciler Trump'a karşı zaman zaman Demokratlar'la birlikte oluyorlar. Derin devlet egemen Trump'ın ikinci ana sorunu ise kendisini Amerika'nın Başkanı olarak görse de, bu ülkede iplerin derin devlet kadrolarının elinde bulunması. Örneğin PKK/PYD oluşumunun silahlandırılması kararı Trump başkan seçilmeden önce alınmıştı. Bunun gibi FETÖ'ye verilen destek bu örgüt bir CIA projesi olduğu için devam ediyordu. Son olarak patlayan vize krizi ile "konsolosluk görevlileri" diye sunulan kişilerin birer FETÖ-CIA ajanı oldukları kuşkusu gündeme girdi. Sonuçta bu ajanların Türk-Amerikan ilişkilerini krize sokacak kadar güçlü oldukları anlaşıldı. Antlaşmaları bozuyor Trump göreve başlar başlamaz, "Amerika bu antlaşma yüzünden dış ticarette büyük açık veriyor" gerekçesiyle, Uzak Doğu ülkeleri ile yapılan ticaret antlaşmasından Amerika'yı çekti. Uluslararası ilişkiler boşluk kabul etmediği için de Amerika'nın bıraktığı boşluğu Çin doldurdu. Trump daha sonra küresel ısınma karşısında tüm dünya ülkelerinin önlemler almasının öngörüldüğü Çevreyi Koruma antlaşmasından Amerika'yı çekti. Son olarak da Amerika "İsrail karşıtı politikalar izleniyor" gerekçesiyle UNESCO'dan çekildi. Bekleyelim görürüz Kısacası ülkesinin yönetimine hâkim olamayan ama sahip olduğu yetkilerle Amerika'yı dünyadan dışlayan bir başkan var. Trump seçildiği zaman "Artık CIA hiçbir ülkede darbe yaptırmaz" diyerek iyimserlik seslendirenler acı gerçeklerle karşı karşıyalar. Trump belki sonunda Amerika'yı NATO'dan da çıkartabilir. Ama bu CIA'nın gücünü ve etkisini yok etmez. Ve belki sonunda Trump'a karşı bir darbe de planlanıyor olabilir.

MEHMET BARLAS

İyi siyasetçi de iyi doktordan çok farklı değildir

Prof. Dr. Ahmet Rasim Küçükusta Haberx.com'da yayınlanan yazısında "İyi yetişmiş bir pratisyen doktor hastalarının %50'sinin tanısını onları sadece dikkatle dinleyerek ve sorgulayarak koyabilir" diyordu. Çünkü tıptaki baş döndürücü ilerlemelere rağmen hastalığın teşhisinde hastanın özenle muayene edilmesi hâlâ çok önemliymiş. Toplum ve siyaset Aynı durum toplumsal bilimlerde ve bunların pratiğe aktarıldığı siyasette de geçerli değil midir? İyi yetişmiş ve ülkesinin sorunlarına doğru teşhisler koyabilen siyasetçilerin çoğunlukta olduğu ülkelerde hem gelişmenin önü açılır hem de istikrar korunur. Halkın ülkesinin yarınına olan güveni güçlenir ve ülke dünya rekabetinde her alanda ön sıralara çıkar. Kötü dönemler Ancak bazı dönemlerde siyaset, bu mesleğe layık olmayanların eline geçer. Toplumun değil iktidara yakın bir dar çevrenin gelişmesi, siyaset mesleğini icra eden yeteneksizlere yeter... Ülke kendi çıkarlarına değil, bağlantılı olduğu dış çevrelerin talimatına göre yönlendirilir ve yönetilir. Bu gibi durumlarda artık önemli olan "Devlet" değil "Derin Devlet"tir. Hastalıklı muhalefet Eğer bu kısır döngü kırılır ve siyaset mesleğine yine ehil olanlar sahip çıkabilirlerse, bu defa da yeteneksiz ve ezik olan kadrolar, topluma nefret ve kamplaşma tohumları serperler. Çoğulcu demokrasinin çok eskilere dayanan bir geçmişi yoksa, toplum çoksesliliği kamplaşma olarak algılama yanılgısına da düşebilir. Bu gibi durumlarda farklılıkların birlikte yaşamalarından doğan faydalar yerine "Ya sev ya terk et" benzeri ilkeler seslendirilmeye başlanır. Özenli muayene Prof. Dr. Ahmet Rasim Küçükusta makalesinde "Özel polikliniklerimizin tıbbi incelemeye verdiği önemin, Avrupa ve Amerika standartlarının çok üstünde olduğunu iftiharla söyleyebiliriz" diyor ve şöyle devam ediyordu: "Devlet veya üniversite hastaneleri ya da sağlık ocakları gibi resmi kurumlarımız da inceleme konusunda çok duyarlıdırlar. Burada günde 80-100 hasta muayene etmek zorunda olan doktorlarımızın hastaları yeteri kadar dinlemeye, sorgulamaya ve muayene etmeye zamanları olmadığı için, bu eksiklik laboratuar incelemeleri ile kapatılmaya çalışılır. Hemen her hastadan bir laboratuar incelemesi istenir ve böylece hastalara el bile değdirilmeden yakın ilgi gösterilmiş olur." İyi doktor "Hastalardan çok fazla inceleme istenmesinin temel nedeni ise bilgilerin her geçen gün çığ gibi artması yanında, tıp eğitiminin eksik ve yetersiz olmasıdır. Doktorlar da, bu kusurlarını ister istemez laboratuar incelemeleri ile örtme yoluna gitmektedirler. İyi doktor, sizden hemen bir dizi kan tahlili, röntgen, endoskopi, tomografi gibi incelemeler isteyen değil, sizi dikkatle dinleyen, sorgulayan ve muayene edendir."

MEHMET BARLAS

Ömrümüz ABD’ye bir kızıp, bir ilan-ı aşk ederek geçiyor

Vize Krizi'nin bir şok etkisi yarattığını ve bu kriz sayesinde Amerika'ya olan hastalıklı bağımlılığımızın farkına vardığımızı düşünüyorsanız hatalısınız. Uzun yıllardan bu yana benzer her krizde bu ülkeyle aramızdaki hastalıklı bağımlılığın nedenlerini saptamaya çalışıyoruz. Ama kriz sona erince de her şeyi unutuyoruz... Ne var ki bu dönem uzun sürmez. Çünkü mutlaka ABD kaynaklı bir kriz yine patlar. Ve ömrümüz ABD'ye bir kızıp bir ilan-ı aşk ederek geçer gider. Yıllar önce yazdığım bir yazıyı arşivden çıkardım. O zaman da Türkiye'nin alışılmış dış siyasetini diyaloglara dayalı biçimde şöyle ele almışım... Ne kadar talihliydik - Ne kadar talihli bir ülkeydik... Dış siyasetimizi Washington belirlerdi. Hiçbir konuda kimseyi sorgulamak gereğini duymazdık. Dünyada bizi ilgilendiren ve kırmızı çizgilerimizi oluşturan iki konu vardı. Biri Kıbrıs'tı, diğeri de Amerikan Kongresi'nde bekleyen "Ermeni Soykırımı Tasarısı"ydı. Kıbrıs yüzünden Amerika bize ambargo uygulamadı mı ve çözüm 12 Eylül darbesi ertesinde "Rogers Planı"nın kabulü ile gelmedi mi? - Sen buna talih mi diyorsun? Sürekli döviz krizleri yaşayıp, sonunda Washington'a el açmaz mıydık. Ortadoğu'daki, Balkanlar'daki, Kafkaslar'daki her kriz bize bir şekilde yansımaz mıydı? İzleyici olmak - Zaten talihimizin şifreleri de bu krizler karşısında kararı ve çözümü yine Washington'da aramamızda bulunmuyor muydu? Saddam'ın ve Hafız Esad'ın Türkiye'ye kriz biçiminde yansıyan çılgınlıklarını sadece izler ve Washington'un bir şeyler yapmasına bel bağlamaz mıydık? Eğer Washigton Sovyetler'i çökertip Soğuk Savaş'ı bitirmeseydi ne Jivkof devrilir, ne de Bulgaristanlı Türkler'in trajedisi sona ererdi. - Bütün bu konularda kararları Washington'a bırakmaya akılsızlık mı diyorsun yani? - Belki düşünce tembelliğinden kaynaklanan rahatlık da diyebilirim. Hatırlasana... Amerika Afganistan'ı ve Irak'ı işgal ederken Birleşmiş Milletler'den karar mı çıktı? Bu yüzden Fransa ile Amerika'nın arası açılmadı mı? Bosna'da soykırım sürerken bunu yıllarca izlemedi mi Batı? Ama El Kaide New York'u ve Washington'u vurunca, Amerika hemen işgallere başladı. Akıllanıyor muyuz? - Bütün bu yaşananların ertesinde akıllandık mı? - Halk ve dolayısıyla devlet akıllandı. İç ve dış politikanın kriz konularını güvenlik alanından çıkartıp siyasetin alanına taşımaya başladık. Ama hâlâ bazılarımızın beyinleri Washington'un buzdolabında duruyor. Aklımızı, vicdanımızı kullanır ve uluslararası alandaki insafsızlıkları sorgularsak "Yalnız kalırız" diyor bazıları... - Yani talihli olduğumuz dönemler sona mı erdi? - Hayır, aklımızı kullanmayı denediğimiz dönemler başladı.

MEHMET BARLAS

“Trump krizi”ni yaşayan ABD’ye vize krizi hafif gelir

Meğer bunların istedikleri Türkiye modelinde temel öğe, Türkiye'yi yönetenlerin kayıtsız şartsız teslimiyetçi olmalarıymış. Atanmışların seçilmişlerden güçlü olduğu, bir NATO ordusu olan Türk Silahlı Kuvvetleri'nin gerektiği zaman darbe yapabileceği bir demokratik Türkiye istiyorlarmış. Bizim çocuklar Aslında seçilmişlerin devrilip yasaklı ilan edilmesinin nedeni bunların zaman zaman raydan çıkmaları ve Türkiye'yi gerçekten tam bağımsız bir ülke zannetmeleriymiş. O dönemlerde müttefiklerimiz Türkiye'deki demokrasiyi ve hukuku sorgulamazlardı. Şimdi nasıl Mısır'ın Sisi'sine derin muhabbet duyuyorlarsa, Türkiye'de darbe yapanlara da "Bizim çocuklar" diyerek anlayışla yaklaşırlardı. Oyun oynarlardı Onlar için Türkiye çok önemli sorunlarla yoğrulan dünyada, ikinci derecede önemli bir sorun kaynağıydı. Oyun oynar gibi Abdullah Öcalan'ı verip Fetullah Gülen'i alırlardı. Bu isimlerin yaptıkları kural ve yasa dışı işlerin güvencesi de onlar olurdu. İstanbul'daki konsolosluklarının bir yılda verdikleri vizelerin yüzde 9'u FETÖ'nün Amerika'daki kadrolaşmasına katılacak isimlere verilirdi. Konsolosluk istatistiklerinde bunlar açıkça görülür ama bu çarpık kadrolaşma sadece seyredilirdi. Trump krizi "Yeni Türkiye"ye nasıl tahammül edebilirler ki bunlar? Zaten kendi dertlerinin kendilerine yettiği bir dönem bu... Başkan seçtikleri Trump bir gün ak dediğine ertesi gün kolayca kara diyebiliyor. Bu kişinin Dışişleri Bakanı atadığı kişi patronundan "Moron" diye söz ediyor. Bu Başkan'ın kararları değil attığı twitler siyasetin gündemini belirliyor. Derin saçmalıklar Böyle saçma sapan bir ortamın egemen olduğu bir ülkenin derin devleti, artık her denilene "Evet" demeyen bir Türkiye'ye nasıl tahammül edebilirdi ki? Yani Türkiye istemiyor diye PKK/ PYD'nin silahlandırılmasından kaçınacaklar mıydı? FETÖ'yü Türkiye'ye iade mi edeceklerdi? Türkiye'de 15 Temmuz darbesine karışanların sorgulanmasına göz mü yumacaklardı? Onların saçmalıklarını anlayışla karşılamalıyız. Neticede hastalanmış ve kafası karışık bir stratejik ortağımız ve müttefikimiz var.

MEHMET BARLAS

Vize krizi sona erse bile ilişkilerdeki derin kriz bitmeyecek

Amerika'nın başı yeter derecede dertte değilmiş gibi bir de vize krizi senaryosu yazarak Türkiye ile ABD'yi karşı kamplara iten Ankara'daki ABD Büyükelçisi Bass'a bir Oscar verilmesi herhalde doğru olacaktır. Gerçekten de ABD'nin başı hem kendi topraklarında kendisiyle, hem de dünya coğrafyasının hemen her bölgesinde çeşitli ülkelerle zaten derttedir. Suikast planı En son kriz, Kuzey Koreli hacker'ların Güney Kore arşivinden aktardıkları belgelerle patlamış bulunuyor. Bu arşivde ortaya çıkan ABD-G. Kore ortak planına göre, Kuzey Kore lideri Kim Jong-un'a suikast yapılacaktır. 235 gigabyte'lık belgelerin gerçekliğini, G. Kore makamları doğruladığına göre, suikast planlamaya kadar dayanan saldırganlığın hesabı herhalde Birleşmiş Milletler'de sorulacaktır. Düşmanları güçleniyor Ortada bir gerçek var. ABD'nin düşman ilan ettiği, ambargolara hedef kıldığı ülkeler daha da güçleniyor. İşte K. Kore ortada... Bu minik ülke yıllar süren baskılara ve ambargolara rağmen hidrojen bombası ve bu bombayı taşıyacak uzun menzilli füzeler yapmayı başarmıştır. Aynı şekilde 1980'den beri ABD ambargosuna hedef kılınan İran, bugün dünden daha güçlüdür. Ve en önemlisi, Sovyetler Birliği'nin çöküp dağılması ertesinde bile ABD'nin tehdit olarak gördüğü Rusya Putin döneminde yeniden bir süper devlet olmuştur. Yıldırım'ın konuşması Türkiye ile başlattıkları vize krizine en iyi cevabı dün Başbakan Binali Yıldırım Grup konuşmasında verdi ve şöyle dedi: "Bu hiç ama hiç inandırıcı bir gerekçe değildir. Kafalarının arkasındaki nedenin, gerçek nedenin ne olduğunu da söylemekte, ifşa etmekte gecikmediler. FETÖ soruşturması kapsamında ABD misyonlarında çalışan bazı kişiler hakkında hukuki süreç başlatmışız. Ne olmuş? Türkiye bir hukuk devleti. Beyefendilerden izin mi alacağız, onların icazetini mi alacağız?" "-Resmi bankamızın genel müdür yardımcısını hapse atarken bize mi sordunuz, bizden izin mi aldınız? 15 Temmuz'un başı Feto'yu niye orada besliyorsunuz? Bu müttefikliğe, dostluğa sığar mı?" Derin kriz bitmez Gerçekten de "Resmi bankamızın genel müdür yardımcısını hapse atarken bize mi sordunuz, bizden izin mi aldınız? 15 Temmuz'un başı Feto'yu niye orada besliyorsunuz? Bu müttefikliğe, dostluğa sığar mı?" sorularına cevap verebilecek bir ABD diplomatı bulunabilir mi? Tabii ki iki ülkenin arasındaki gerginliğin diyalog yoluyla çözümlenmesinden yanayız. Ama vize krizi sona erdirilirse, Feto iade edilecek midir ya da Halk Bankası genel müdür yardımcısı salıverilecek midir ki?

MEHMET BARLAS

Vize krizi Türk-ABD ilişkilerinde ne ilk ne de son krizdir

Vize krizi Türkiye-Amerika ilişkilerini geren ne ilk krizdir ne de son kriz olacaktır. 1964'te dönemin Başbakanı İsmet İnönü'ye "Yeni bir dünya kurulur, Biz de bu yeni dünya içindeki yerimizi alırız" dedirten ve Kıbrıs'ı konu alan Johnson Mektubu, çok geride kaldı... Ama Kıbrıs 1974'te bu defa Türkiye'ye ABD ambargosunun uygulanmasına dayanmadı mı? ABD ambargosu Türk-ABD ilişkilerini kopma noktasına getiren gerginliğin kaynağı ise 2002'deki 1 Mart Tezkeresi'nin TBMM'de reddedilmesiydi. Bu olay Pentagon'la Türk Genelkurmayı'nın ilişkilerini kopma noktasına getirdi. ABD 1 Mart tezkeresinin reddedilmesinin intikamını sadece Irak'ta Türk askerlerinin başına çuval geçirilmesi ile almadı. FETÖ'cü savcıların açtığı komuta kademelerinde temizliği amaçlayan Balyoz benzeri davalar da, Tezkere'nin reddedilmesini sadece izleyen generallerden alınan ABD güdümlü intikamdı. Bir dizi kriz Son dönemde Cumhurbaşkanı Erdoğan'ın korumaları hakkında alınan tutuklama kararları, PYD/PKK örgütünün ABD tarafından silahlandırılması, Cumhurbaşkanlığı korumalarına silah satışının da, Türkiye'nin savunma sistemini takviye edecek silahların satışlarının da Kongre tarafından engellenmesi birer kriz nedenleriydi. Ama en önemlisi Fetullah Gülen'in Türkiye'de devleti ele geçirmek için örgütlenmesinin ve darbe girişimini organize etmesinin kanıtlarının ABD'ye verilmesine rağmen, bu kişinin ABD tarafından iade edilmek yerine kucaklanması krizi gündemdeydi. Ayrıca 15 Temmuz 2016 darbe girişiminin ABD tarafından önceden bilindiğine ilişkin kuşkular da çok yoğundu. Krizkolik ABD Son kriz İstanbul Amerikan Konsolosluğu'ndaki FETÖ'cü görevlilerden birinin tutuklanması ile patlak verdi. Bunu önce ABD'nin Türklere vize işlemlerini durdurması, sonra da buna Türkiye'nin karşılık vermesi izledi. Tabii ki asıl soru şu... ABD Türkiye ile ipi kopartmaya mı çalışıyor? "Erdoğan benim arkadaşım oldu" diye açıklama yapan Trump bir kukla mı? İran'la, Kuzey Kore ile, Venezüella ile, Küba ile, Meksika ile kavga eden ABD'ye, bu kadar kriz yetmiyor mu? Ve müttefik Türkiye ile yok yere kriz başlatan Büyükelçi Bass bundan sonra gideceği işgal altındaki Afganistan'ı kim bilir ne hale sokacaktır.

MEHMET BARLAS

Ölümün kol gezdiği bir ülke olmamalıyız

Geçen hafta Emniyet Genel Müdürlüğü Trafik Hizmetleri Başkanlığı'nın açıkladığı trafik kazalarına ilişkin sayıları yazmıştım. Buna göre geçen yıl Türkiye'de 190 bin 954 trafik kazası olmuş. Bu kazaların nedeni sürücü hatalarıymış. Kaza haberleri Dün yine trafik kazası haberleriyle doluydu bültenler. Mesela Bursa'nın merkez Nilüfer ilçesinde bariyerlere çarpan motosikletin sürücüsü hayatını kaybetmişti. Manisa'nın Yunus Emre ilçesinde meydana gelen zincirleme trafik kazasında da altı otomobil ve bir motosiklet çarpışmış ve 6 kişi yaralanmıştı... İnsanları bilinçlendirmek Sürücülerin bilinçsizliğine karşı ilkokuldan başlayarak Trafik Dersi konulmasını önermiştim yazımda. Kentli Türkiye'nin insanlarına çocukluktan başlayarak trafikte sadece kendilerinin olmadığı ve diğer araçların da kurallara bağlı olarak trafikte ilerledikleri öğretilirse, ileride kaza yapma ihtimallerinin azalacağı kesindir. Cinayetler zinciri Ne var ki hepimizi huzursuz eden haberler sade trafik kazalarına ilişkin değil. Özellikle mobese kameraları çıktıktan sonra cinayet haberleri de televizyon haberlerinin bir nevi renklendiricisi olmaya başladı. Hem eşini hem de kayınpederi ile kayınvalidesini öldürdükten sonra intihar edenler, yolda bir aracı durdurduktan sonra araçtaki karı kocayı küçük çocuklarının önünde öldürüp intihar edenler... Las Vegas'taki sapık 58 kişiyi öldürmüştü. Bizimkiler ise bu rakamı defalarca geçiyorlar ama toplu değil de teker teker işliyorlar cinayetleri. Buna bir çözüm silahlanmaya son vermek değil midir? İş kazaları Hiç dikkat etmediğimiz bir ölüm nedeni de iş kazalarıdır. İstanbul Barosu ile Kadir Has Üniversitesi'nin birlikte hazırladıkları sempozyumda konuşan avukat arkadaşım Umur Güriş bir yılda 79 bin iş kazası olduğunu ve bu kazaların 1592'sinin ölümle sonuçlandığını açıklamıştı. Buna göre Türkiye'de her 2 dakika 15 saniyede bir iş kazası olmakta ve yılda 1 milyon 840 bin işgücü kaybı yaşanmaktadır. Bu sayılar 2006 yılına ait olduğuna göre, şimdi katlandıkları kesindir. Hep aynı haberler Zaten terörle mücadele ederken ya da darbecilerin tanklarının önüne yatıp şehit olanların haberleri yeterince var ve hepimizi çok üzüyor bu haberler. Bir de trafik kazalarında, cinayetlerde ve iş kazalarında hayatını kaybedenlerin sayılarını azaltmaya çalışmalıyız.

MEHMET BARLAS

AK Parti örgütü, yoğun bir yenilenme dönemine giriyor

Cumhurbaşkanı Recep Tayyip Erdoğan Afyonkarahisar'daki AK Parti kampının açılış konuşmasında hem Silahlı Kuvvetler'in İdlib'e yönelik olarak başlattıkları harekâtı açıkladı, hem de AK Parti'de bundan sonra olacakların işaretini verdi. Kolaycı yaklaşımlar Siyaseti sadece gözleyenler için iktidardaki partinin bir belediye başkanının ya da bir il başkanının istifası, tabii ki ilgi çekici bir olaydır. Bu istifanın gerçek nedenini bilmediğiniz takdirde kolayca gerekçeler uydurabilirsiniz. Bir kente defalarca seçilerek uzun yıllardır hizmet eden bir belediye başkanına teşekkür etmek yerine, onu yerden yere de vurabilirsiniz. Cumhurbaşkanı Erdoğan'ın dün söyledikleri ise bundan sonra olacakların adeta gerekçesiydi... "Değişim", "Sandık" ve "İhanet" gibi kavramların AK Parti'nin gelecekteki yapılanmasını ne şekilde etkileyeceklerini anlatıyordu Erdoğan. Erdoğan'ın vurguları Konuşmanın o bölümlerini hatırlayalım: "-Değişime direnmek akıntıya karşı kürek çekmek gibidir. Bir süredir teşkilat ve belediyelerimizde yenilenme ihtiyacı olduğunu söyledim, söylüyorum. Yenilenme sürecini kendi irademizle gerçekleştirmek mecburiyetindeyiz. Bunu biz yapmazsak sandıkta milletimiz yapar. Sandıkla gelen sandıkla gider ama o sandığa kadar olan süreci kimse de göz ardı edemez." "-Milletle zıtlaşma olmaz. Biz siyasi varlığımızı ve hayatımızı milletimizin bize olan itimadına borçluyuz. İhanet etmediği sürece görevden çekilmiş olanı yeniden değerlendirme yolu açıktır." Değişime alıştık Eğer AK Parti iktidarının 15 yılda Türkiye'yi ne ölçüde değiştirdiğini düşünürseniz, "Bundan sonraki yenilenme süreci daha ne kadar değişiklik getirebilir ki" diyebilirsiniz. Bu noktada AK Parti için birinci sorun, gerçekleştirilen değişim ile yenilenen alt ve üst yapıyı toplum kanıksamıştır. Köprüler, denizaltı geçitleri, hızlı tren, uçağın kitle ulaşım aracı olması, yaygın sağlık hizmetleri sanki oldum olası varmışlar gibi algılanmaktadır. En büyük yatırım Cumhurbaşkanı Erdoğan da bu durumun farkındadır. Şu cümleleri bunun kanıtı değil midir? "-Hedeflerimizin çıtasını sürekli yükseltmemiz gerekiyor. 15 yılda yaptıklarımızı milletimize ezbere anlatmanızı istiyorum. Kendi arkadaşlarımız arasında bile reformların farkında olmayanlar var. O yüzden bu hatırlatmaları sürdüreceğim." "-En büyük yatırım özellikle gönülleri fethetmektir, gönüllere girmektir. Biz değişimin, reformun, yeniliğin partisi olarak milletimizin gönlünde yer ettik. Biz milletimize her alanda hep yeni şeyler söyledik bundan sonra da aynı şeyi yapacağız."

MEHMET BARLAS

Ayrılık rüzgârı fırtına şiddetinde esiyor

Sözlerini Alpay'ın yazdığı ve ondan sonra Müslüm Gürses'in de söylediği "Ayrılık Rüzgârı" şarkısı, sonunda Beethoven'in 9'uncu Senfonisi'nin sözleri Schiller'e ait olan "Neşeye Övgü"sünün yerine Avrupa Birliği'nin resmi marşı olacaktır. İspanya'nın Katalonya'sından sonra Almanya'nın Bavyera'sında da ayrılık rüzgârlarının esmesi, sonunda tüm kıtayı etkileyecek bir meteorolojik değişimin işareti olabilir. Sıra Almanya'da mı? Bavyera ile ilgili haberleri görmüşsünüzdür... Bavyera Partisi'nin resmi Facebook hesabından yapılan açıklamada, "Bavyera'nın özgürlüğü, Bavyera'nın Federal Almanya Cumhuriyeti'nden ayrılması bizim meşru hakkımızdır" ifadelerine yer verilmiş. Ayrılıkçı Bavyera Partisi, Bavyera'nın sahip olduğu zenginliğin Almanya ile paylaşılmasına karşı çıkıyormuş. Bavyera dili varmış Junge Welt gazetesinden Claudia Wangerin'in haberine göre, ayrılıkçı Bavyera Partisi yakın gelecekte Avrupa Adalet Divanı'na başvurarak, Bavyera dilinin Almanca'dan başka bir dil olduğu konusunda bilirkişi raporu talebinde bulunacak. Geçtiğimiz yıl Bavyera'dan Anayasa Mahkemesi'ne verilen bir dilekçeye yanıt veren mahkeme, Bavyera'nın Federal Almanya Cumhuriyeti'nden ayrılması konusunda referanduma gidilmesini reddetmişti. Evet... Bizim "Ayrılık Rüzgârı"nı YouTube'dan indirip Alpay'dan ya da Müslüm Gürses'ten dinlemeye başlayabiliriz. Ayrılık rüzgârı "Dün gece içtim kadehler dolusu yine sensiz... Dolaştım sokaklarda, ıslak kaldırımlarda, Gözlerime yaşlar doldu, Soluk bir rüzgâr okşadı yüzümü, Ayrılık rüzgârı, Tanıdım o ıslak nefesinden... Allah'ım bilmem neden geldi bunlar başıma, Birdenbire kapıldık ayrılık rüzgârına, Oysa hayat akıp gider, sanki bir şey olmamışçasına..." Parçalanmış bir Avrupa Aslında sade Almanya değil İtalya da, bağımsız bölümlerden oluşan ülkeler değil miydi? Bavyera Kralı 2'nci Ludwig'in yaşamı ve Wagner'le olan ilişkisi ciltlerce kitaba konu olmamış mıydı? Bismarck olmasaydı Almanya mı olurdu? Ya da 19'uncu yüzyıl İtalya'sında "Birleşme"den söz etmek hapislik bir suç değil miydi? İskoçya'nın sonsuza kadar İngiltere'de kalacağını kim söyleyebilir? Alman işgali sırasında Fransa'da Mareşal Petain'in kurduğu bir "Vichy Cumhuriyeti" yok muydu? BENELUX'un 580 bin nüfuslu Lüksemburg'u veya 650 bin nüfuslu Montenegro gerçek birer devlet midirler? Belçika'nın Valonları ve Flamanları fiili bir bölünmeyi gerçekleştirmediler mi? Çekya ve Slovakya gerçek değiller mi? Olmaz olmaz Yani bizim dünyamızı krize sokan, Barzani referandumu ile Irak'ın bütünlüğünün tehlikeye girmesi, Avrupa'yı etkileyen Ayrılık Rüzgârı'nı unutturmamalıdır. İmparatorluktan sonra ulus devletlerin de sarsıntılar geçirdiği bir çağdayız... Bakarsınız Kaliforniya da bir gün ABD'den ayrılır.

MEHMET BARLAS

